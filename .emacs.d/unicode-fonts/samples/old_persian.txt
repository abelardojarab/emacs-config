# The Behistun inscription:
#
#     http://pagesperso-systeme.lip6.fr/Jean-Francois.Perrot/inalco/cours13/Cours4/Vieux-Perse/Behistun_DB1_1-15.jpg
#

𐏐 𐎠𐎭𐎶 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎺𐏀𐎼𐎣 𐏐 𐎧𐏁𐎠𐎹𐎰𐎡[𐎹 𐏐 𐎧𐏁𐎠𐎹]𐎰𐎡𐎹/𐎠𐎴𐎠𐎶
𐏐 𐎧𐏁𐎠𐎹𐎰𐎡𐎹 [𐏐] 𐎱𐎠𐎼𐎿𐎡𐎹 𐏐 𐎧𐏁𐎠𐎹𐎰𐎡𐎹 𐏐 𐎭𐏃[𐎹𐎢𐎴𐎠𐎶 𐏐] 𐎻𐏁𐎫/𐎠𐎿𐎱𐏃𐎹𐎠
𐏐 𐎱𐎢𐏂 𐏐 𐎠𐎼𐏁𐎠𐎶𐏃𐎹𐎠 𐏐 𐎴𐎱𐎠 𐏐 𐏃𐎧𐎠𐎶𐎴𐎡𐏁[𐎡𐎹 !! 𐏐 𐎰]𐎠𐎫𐎡𐎹 𐏐
𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎶𐎴𐎠 𐏐 𐎱𐎡𐎫𐎠 𐏐 𐎻𐏁𐎫𐎠𐎿𐎱 𐏐 𐎻𐏁𐎫𐎠𐎿𐎱[𐏃𐎹𐎠 𐏐 𐎱𐎡𐎫]𐎠 𐏐 𐎠𐎼𐏁/𐎠𐎶
𐏐 𐎠𐎼𐏁𐎠𐎶𐏃𐎹𐎠 𐏐 𐎱𐎡𐎫𐎠 𐏐 𐎠𐎼𐎡𐎹𐎠𐎼𐎶𐎴 𐏐 𐎠𐎼𐎡𐎹𐎠𐎼𐎶𐎴𐏃𐎹𐎠 𐏐 𐎱𐎡𐎫[𐎠 𐏐 𐎨𐎡𐏁𐎱𐎡𐏁] 𐏐 𐎨𐎡𐏁𐎱/𐎠𐎡𐏁
𐏐 𐎱𐎡𐎫𐎠 𐏐 𐏃𐎧𐎠𐎶𐎴𐎡𐏁 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹[𐎰𐎡𐎹 𐏐 𐎠𐎺]𐏃𐎹𐎼𐎠/𐎮𐎡𐎹
𐏐 𐎺𐎹𐎶 𐏐 𐏃𐎧𐎠𐎶𐎴𐎡𐏁𐎡𐎹𐎠 𐏐 𐎰𐏃𐎹𐎠𐎶𐏃𐎹 𐏐 𐏃𐎨𐎠 𐏐 𐎱𐎽𐎢𐎻[𐎡𐎹𐎫 𐏐] 𐎠𐎶𐎠𐎫𐎠 𐏐 𐎠𐎶/𐏃𐎹
𐏐 𐏃𐎨𐎠 𐏐 𐎱𐎽𐎢𐎻𐎡𐎹𐎫 𐏐 𐏃𐎹𐎠 𐏐 𐎠𐎶𐎠𐎧𐎶 𐏐 𐎫𐎢𐎶𐎠 𐏐 𐎧𐏁𐎠𐎹[𐎰𐎡𐎹𐎠 𐏐 𐎠]𐏃 !! 𐏐 𐎰/𐎠𐎫𐎡𐎹
𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐏒𐏒𐏒𐏒 𐏐 𐎶𐎴𐎠 𐏐 𐎫𐎢𐎶𐎠𐎹[𐎠 𐏐 𐎫𐎹𐎡]𐎹 𐏐 [𐎱]𐎽𐎢𐎺𐎶
𐏐 𐎧𐏁𐎠𐎹𐎰𐎡𐎹𐎠 𐏐 𐎠𐏃 𐏐 𐎠𐎭𐎶 𐏐 𐎴𐎺𐎶 𐏐 𐏒𐏒𐏒𐏒𐏑 𐏐 𐎯𐎢𐎻𐎡𐎫𐎠𐎱𐎼𐎴𐎶 [𐏐 𐎺𐎹𐎶 𐏐] 𐎧𐏁𐎠𐎹𐎰𐎡/𐎹𐎠
𐏐 𐎠𐎶𐏃𐎹 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎺[𐏁𐎴𐎠 𐏐] 𐎠𐎢𐎼𐎶𐏀𐎭/𐎠𐏃
𐏐 𐎠𐎭𐎶 𐏐 𐎧𐏁𐎠𐎹𐎰𐎡𐎹 𐏐 𐎠𐎷𐎡𐎹 𐏐 𐎠𐎢𐎼𐎶𐏀𐎭𐎠 𐏐 𐎧𐏁𐏂𐎶 𐏐 𐎶𐎴𐎠 [𐏐 𐎳𐎼]𐎠𐎲𐎼 !! 𐏐 𐎰/𐎠𐎫𐎡𐎹
𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎡𐎶𐎠 𐏐 𐎭𐏃𐎹𐎠𐎺 𐏐 𐎫𐎹𐎠 𐏐 𐎶𐎴𐎠 [𐏐 𐎱𐎫]𐎡𐎹𐎠𐎡𐏁 𐏐 𐎺𐏁𐎴/𐎠
𐏐 𐎠𐎢𐎼𐎶𐏀𐎭𐎠𐏃 𐏐 [𐎠]𐎭𐎶𐏁𐎠𐎶 𐏐 𐎧𐏁𐎠𐎹𐎰𐎡𐎹 𐏐 𐎠𐏃𐎶 𐏐 𐎱𐎠𐎼𐎿 𐏐 𐎢𐎺𐎩 [𐏐 𐎲]𐎠𐎲𐎡𐎽𐎢𐏁 𐏐 𐎠/𐎰𐎢𐎼𐎠
𐏐 𐎠𐎼𐎲𐎠𐎹 [𐏐] 𐎸𐎢𐎭𐎼𐎠𐎹 𐏐 𐎫𐎹𐎡𐎹 𐏐 𐎭𐎼𐎹𐏃𐎹𐎠 𐏐 𐎿𐎱𐎼𐎭 𐏐 𐎹𐎢𐎴 [𐏐 𐎶𐎠𐎭] 𐏐 𐎠𐎼𐎷𐎡𐎴 𐏐 𐎣𐎫/𐎱𐎬𐎢𐎣
𐏐 𐎱𐎼𐎰𐎺 𐏐 𐏀𐎼𐎣 𐏐 𐏃𐎼𐎡𐎺 𐏐 𐎢𐎺𐎠𐎼𐏀𐎷𐎡𐎹 𐏐 𐎲𐎠𐎧𐎫𐎼𐎡𐏁 𐏐 [𐎿𐎢𐎦]𐎢𐎭 𐏐 𐎥𐎭𐎠𐎼 𐏐 𐎿/𐎣
𐏐 𐎰𐎫𐎦𐎢𐏁 𐏐 𐏃[𐎼]𐎢𐎺𐎫𐎡𐏁 𐏐 𐎶𐎣 𐏐 𐎳𐎼𐏃𐎼𐎺𐎶 𐏐 𐎭𐏃𐎹𐎠𐎺 𐏐 𐏔𐏒𐏑 !! 𐏐 𐎰𐎠𐎫𐎡𐎹 𐏐 𐎭𐎠𐎼/𐎹𐎺𐎢𐏁
𐏐 𐎧𐏁𐎠𐎹𐎰𐎡𐎹 𐏐 𐎡𐎶𐎠 𐏐 𐎭𐏃𐎹𐎠𐎺 𐏐 𐎫𐎹𐎠 𐏐 𐎶𐎴𐎠 𐏐 𐎱𐎫𐎡[𐎹𐎠𐎡𐏁] 𐏐 𐎺𐏁𐎴𐎠 𐏐 𐎠𐎢/𐎼𐎶𐏀𐎭𐎠𐏃
𐏐 𐎶[𐎴]𐎠 𐏐 𐎲𐎭𐎣𐎠 𐏐 𐎠𐏃𐎫𐎠 𐏐 𐎶𐎴𐎠 𐏐 𐎲𐎠𐎪𐎡𐎶 𐏐 𐎠𐎲𐎼𐎫𐎠 [𐏐 𐎫𐎹]𐏁𐎠𐎶 𐏐 𐏃𐎨𐎠𐎶
𐏐 𐎠𐎰𐏃𐎹 𐏐 𐎧𐏁𐎱𐎺𐎠 𐏐 𐎼𐎢𐎨𐎱𐎫𐎡𐎺𐎠 𐏐 𐎠𐎺 𐏐 𐎠𐎤𐎢𐎴𐎺𐎹𐎫𐎠 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺/𐎢𐏁
𐏐 𐎧𐏁𐎠𐎹𐎰𐎡𐎹 𐏐 𐎠𐎫𐎼 𐏐 𐎡𐎶𐎠 𐏐 𐎭𐏃𐎹𐎠𐎺 𐏐 𐎶𐎼𐎫𐎡𐎹 𐏐 𐏃𐎹 𐏐 𐎠𐎥𐎼𐎡𐎹 𐏐 𐎠𐏃 𐏐 𐎠𐎺𐎶 𐏐 𐎢/𐎲𐎼𐎫𐎶
𐏐 𐎠𐎲𐎼𐎶 (𐏐) 𐏃𐎹 𐏐 𐎠𐎼𐎡𐎣 𐏐 𐎠𐏃 𐏐 𐎠𐎺𐎶 𐏐 𐎢𐎳𐎼𐎿𐎫𐎶 𐏐 𐎠𐎱𐎼𐎿𐎶 𐏐 𐎺𐏁𐎴[𐎠] 𐏐 𐎠𐎢𐎼𐎶𐏀𐎭𐎠/𐏃
𐏐 𐎡𐎶𐎠 𐏐 𐎭𐏃𐎹𐎠𐎺 𐏐 𐎫𐎹𐎴𐎠 𐏐 𐎶𐎴𐎠 𐏐 𐎭𐎠𐎫𐎠 𐏐 𐎠𐎱𐎼𐎡𐎹𐎠𐎹 𐏐 𐎹𐎰𐎠𐏁𐎠𐎶 𐏐 𐏃𐎨𐎠𐎶 𐏐 𐎠𐎰𐏃/𐎹
𐏐 [𐎠]𐎺𐎰𐎠 𐏐 𐎠𐎤𐎢𐎴𐎺𐎹𐎫𐎠 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎠𐎢𐎼𐎶𐏀𐎭𐎠/𐎶[𐎡𐎹
𐏐] 𐎡𐎶 𐏐 𐎧𐏁𐏂𐎶 𐏐 𐎳𐎼𐎠𐎲𐎼 𐏐 𐎠𐎢𐎼𐎶𐏀𐎭𐎠𐎶𐎡𐎹 𐏐 𐎢𐎱𐎿𐎫𐎠𐎶 𐏐 𐎠𐎲𐎼 𐏐 𐎹𐎠𐎫𐎠 𐏐 𐎡𐎶 𐏐 𐎧𐏁𐏂𐎶 𐏐
𐏃[𐎶]𐎭𐎠𐎼𐎹𐎡[𐎹] 𐏐 𐎺𐏁𐎴𐎠 𐏐 𐎠𐎢𐎼𐎶𐏀𐎭𐎠𐏃 𐏐 𐎡𐎶 𐏐 𐎧𐏁𐏂𐎶 𐏐 𐎭𐎠𐎼𐎹𐎠𐎷𐎡𐎹 !! 𐏐 𐎰𐎠/𐎫𐎡𐎹
𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎡𐎶 𐏐 𐎫𐎹 𐏐 𐎶𐎴𐎠 𐏐 𐎣𐎼𐎫𐎶 𐏐 𐎱𐎿𐎠𐎺 𐏐 𐎹𐎰𐎠 𐏐 𐎧𐏁/𐎠𐎹𐎰𐎡𐎹
𐏐 𐎠𐎲𐎺𐎶 𐏐 𐎣𐎲𐎢𐎪𐎡𐎹 𐏐 𐎴𐎠𐎶 𐏐 𐎤𐎢𐎼𐎢𐏁 𐏐 𐎱𐎢𐏂 𐏐 𐎠𐎶𐎠𐎧𐎶 𐏐 𐎫𐎢𐎶𐎠𐎹/𐎠
𐏐 𐏃[𐎢𐎺] 𐏐 (𐎱𐎽)𐎢𐎺𐎶 𐏐 𐎡𐎭𐎠 𐏐 𐎧𐏁𐎠𐎹𐎰𐎡𐎹 𐏐 𐎠𐏃 𐏐 𐎠𐎺𐏃𐎹𐎠 𐏐 𐎣𐎲𐎢𐎪𐎡𐎹𐏃𐎹𐎠 𐏐 𐎲𐎼𐎠/𐎫[𐎠
𐏐 𐎲𐎼𐎮𐎡]𐎹 𐏐 𐎴𐎠𐎶 𐏐 𐎠𐏃 𐏐 𐏃𐎶𐎠𐎫𐎠 𐏐 𐏃𐎶𐎱𐎡𐎫𐎠 𐏐 𐎣𐎲𐎢𐎪𐎡𐎹𐏃𐎹𐎠 𐏐 𐎱𐎿𐎠𐎺 𐏐 𐎣/𐎲[𐎢𐎪𐎡𐎹
𐏐] 𐎠𐎺𐎶 𐏐 𐎲𐎼𐎮𐎡𐎹𐎶 𐏐 𐎠𐎺𐎠𐎩 𐏐 𐎹𐎰𐎠 𐏐 𐎣𐎲𐎢𐎪𐎡𐎹 𐏐 𐎲𐎼𐎮𐎡𐎹𐎶 𐏐 𐎠𐎺𐎠𐎩 𐏐 𐎣𐎠𐎼𐏃𐎹/[𐎠
𐏐 𐎴𐎡𐎹 𐏐] 𐎠𐏀𐎭𐎠 𐏐 𐎠𐎲𐎺 𐏐 𐎫𐎹 𐏐 𐎲𐎼𐎮𐎡𐎹 𐏐 𐎠𐎺𐎩𐎫 𐏐 𐎱𐎿𐎠𐎺 𐏐 𐎣𐎲𐎢𐎪𐎡𐎹 𐏐 𐎸𐎢𐎭𐎼𐎠𐎹𐎶
[ 𐏐 𐎠𐏁𐎡𐎹]𐎺 𐏐 𐎹𐎰𐎠 𐏐 𐎣𐎲𐎢𐎪𐎡𐎹 𐏐 𐎸𐎢𐎭𐎼𐎠𐎹𐎶 𐏐 𐎠𐏁𐎡𐎹𐎺 𐏐 𐎱𐎿𐎠𐎺 𐏐 𐎣𐎠𐎼 𐏐 𐎠𐎼𐎡𐎣 𐏐 𐎠𐎲𐎺
[𐏐 𐎢𐎫𐎠] 𐏐 𐎭𐎼𐎢𐎥 𐏐 𐎭𐏃𐎹𐎢𐎺𐎠 𐏐 𐎺𐎿𐎡𐎹 𐏐 𐎠𐎲𐎺 𐏐 𐎢𐎫𐎠 𐏐 𐎱𐎠𐎼𐎿𐎡𐎹 𐏐 𐎢𐎫𐎠 𐏐 𐎶𐎠𐎭𐎡𐎹 𐏐 𐎢𐎫/[𐎠
𐏐 𐎠]𐎴𐎡𐎹𐎠𐎢𐎺𐎠 𐏐 𐎭𐏃𐎹𐎢𐏁𐎢𐎺𐎠 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎱/[𐎿𐎠𐎺]
𐏐 𐏑 𐎶𐎼𐎫𐎡𐎹 𐏐 𐎶𐎦𐎢𐏁 𐏐 𐎠𐏃 𐏐 𐎥𐎢𐎶𐎠𐎫 𐏐 𐎴𐎠𐎶 𐏐 𐏃𐎢𐎺 𐏐 𐎢𐎭𐎱𐎫𐎫𐎠 𐏐 𐏃𐎨𐎠 𐏐 𐎱𐎡𐏁𐎡/[𐎹𐎠]𐎢𐎺𐎠𐎭𐎠𐎹𐎠
𐏐 𐎠𐎼𐎣𐎭𐎼𐎡𐏁 𐏐 𐎴𐎠𐎶 𐏐 𐎣𐎢𐎳 𐏐 𐏃𐎨𐎠 𐏐 𐎠𐎺𐎭𐏁 𐏐 𐎻𐎡𐎹𐎧𐎴𐏃𐎹 𐏐 𐎶𐎠𐏃/[𐎹]𐎠
𐏐 𐏓𐏒𐏒 𐏐 𐎼𐎢𐎨𐎲𐎡𐏁 𐏐 𐎰𐎣𐎫𐎠 𐏐 𐎠𐏃 𐏐 𐎹𐎮𐎡𐎹 𐏐 𐎢𐎭𐎱𐎫𐎫𐎠 𐏐 𐏃𐎢𐎺 𐏐 𐎣𐎠𐎼𐏃𐎹𐎠 𐏐 𐎠𐎺𐎰𐎠
[𐏐 𐎠]𐎯𐎢𐎽𐎢𐎪𐎡𐎹 𐏐 𐎠𐎭𐎶 𐏐 𐎲𐎼𐎮𐎡𐎹 𐏐 𐎠𐎷𐎡𐎹 𐏐 𐏃𐎹 𐏐 𐎤𐎢𐎼𐎢𐏁 𐏐 𐎱𐎢𐏂 𐏐 𐎣𐎲𐎢𐎪𐎡𐎹𐏃𐎹𐎠 𐏐 𐎲𐎼/[𐎠]𐎫𐎠
𐏐 𐎱𐎿𐎠𐎺 𐏐 𐎣𐎠𐎼 𐏐 𐏃𐎽𐎢𐎺 𐏐 𐏃𐎷𐎡𐏂𐎡𐎹 𐏐 𐎠𐎲𐎺 𐏐 𐏃𐎨𐎠 𐏐 𐎣𐎲𐎢𐎪𐎡𐎹𐎠 𐏐 𐎠𐎲𐎡𐎹 𐏐 𐎠𐎺𐎶 𐏐
[𐎠]𐏁𐎡𐎹𐎺 𐏐 𐎢𐎫𐎠 𐏐 𐎱𐎠𐎼𐎿 𐏐 𐎢𐎫𐎠 𐏐 𐎶𐎠𐎭 𐏐 𐎢𐎫𐎠 𐏐 𐎠𐎴𐎡𐎹𐎠 𐏐 𐎭𐏃𐎹𐎠𐎺 𐏐 𐎧𐏁𐏂𐎶 𐏐 𐏃𐎢𐎺
𐏐 𐎠𐎥𐎼𐎲𐎠𐎹𐎫𐎠 𐏐 𐎥𐎼𐎶𐎱𐎭𐏃𐎹 𐏐 𐎶𐎠𐏃𐎹𐎠 𐏐 𐏒𐏒𐏒𐏒𐏑 𐏐 𐎼𐎢𐎨𐎲𐎡𐏁 𐏐 𐎰𐎣𐎫𐎠 𐏐 𐎠𐏃 𐏐 𐎠𐎺𐎰𐎠 𐏐 𐎧𐏁/𐏂𐎶
𐏐 𐎠𐎥𐎼𐎲𐎠𐎹𐎫𐎠 𐏐 𐎱𐎿𐎠𐎺 𐏐 𐎣𐎲𐎢𐎪𐎡𐎹 𐏐 𐎢𐎺𐎠𐎶𐎼𐏁𐎡𐎹𐎢𐏁 𐏐 𐎠𐎶𐎼𐎡𐎹𐎫𐎠 !! 𐏐 𐎰𐎠𐎫𐎡𐎹
𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎠𐎡𐎫 𐏐 𐎧𐏁𐏂𐎶 𐏐 𐎫𐎹 𐏐 𐎥𐎢𐎶𐎠𐎫 𐏐 𐏃𐎹 𐏐 𐎶𐎦𐎢𐏁 𐏐 𐎠𐎮𐎡𐎴/𐎠
𐏐 𐎣𐎲𐎢𐎪𐎡𐎹𐎶 𐏐 𐎠𐎡𐎫 𐏐 𐎧𐏁𐏂𐎶 𐏐 𐏃𐎨𐎠 𐏐 𐎱𐎽𐎢𐎻𐎡𐎹𐎫 𐏐 𐎠𐎶𐎠𐎧𐎶 𐏐 𐎫𐎢𐎶𐎠𐎹𐎠 𐏐 𐎠/𐏃
𐏐 𐎱𐎿𐎠𐎺 𐏐 𐎥𐎢𐎶𐎠𐎫 𐏐 𐏃𐎹 𐏐 𐎶𐎦𐎢𐏁 𐏐 𐎠𐎮𐎡𐎴𐎠 𐏐 𐎣𐎲𐎢𐎪𐎡𐎹𐎶 𐏐 𐎢𐎫𐎠 𐏐 𐎱𐎠𐎼𐎿𐎶 𐏐 𐎢𐎫𐎠
𐏐 𐎶𐎠𐎭𐎶 𐏐 𐎢𐎫𐎠 𐏐 𐎠𐎴𐎡𐎹𐎠 𐏐 𐎭𐏃𐎹𐎠𐎺 𐏐 𐏃𐎢𐎺 𐏐 𐎠𐎹𐎿𐎫𐎠 𐏐 𐎢𐎺𐎠𐎡𐎱𐏁𐎡𐎹𐎶 𐏐 𐎠𐎤𐎢𐎫𐎠 𐏐 𐏃𐎢/𐎺
𐏐 𐎧𐏁𐎠𐎹𐎰𐎡𐎹 𐏐 𐎠𐎲𐎺 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎴𐎡𐎹 𐏐 𐎠𐏃 𐏐 𐎶𐎼𐎫𐎡𐎹 𐏐
𐎴𐎡𐎹 𐏐 𐎱𐎠𐎼𐎿 𐏐 𐎴𐎡𐎹 𐏐 𐎶𐎠𐎭 𐏐 𐎴𐎡𐎹 𐏐 𐎠𐎶𐎠𐎧𐎶 𐏐 𐎫𐎢𐎶𐎠𐎹𐎠 𐏐 𐎣𐏁𐎨𐎡𐎹 𐏐 𐏃𐎹 𐏐 𐎠𐎺𐎶 𐏐 𐎥𐎢/𐎶𐎠𐎫𐎶
𐏐 𐎫𐎹𐎶 𐏐 𐎶𐎦𐎢𐎶 𐏐 𐎧𐏁𐏂𐎶 𐏐 𐎮𐎡𐎫𐎶 𐏐 𐎨𐎧𐎼𐎡𐎹𐎠 𐏐 𐎣𐎠𐎼𐏁𐎡𐎶 𐏐 𐏃𐎨𐎠 𐏐 𐎭𐎼𐏁𐎶 𐏐 𐎠/𐎫𐎼𐎿
𐏐 𐎣𐎠𐎼𐎶 𐏐 𐎺𐎿𐎡𐎹 𐏐 𐎠𐎺𐎠𐎩𐎴𐎡𐎹𐎠 𐏐 𐏃𐎹 𐏐 𐎱𐎼𐎴𐎶 𐏐 𐎲𐎼𐎮𐎡𐎹𐎶 𐏐 𐎠𐎭𐎠𐎴𐎠 𐏐 𐎠𐎺𐏃𐎹𐎼/𐎠𐎮𐎡𐎹
𐏐 𐎣𐎠𐎼𐎶 𐏐 𐎠𐎺𐎠𐎩𐎴𐎡𐎹𐎠 𐏐 𐎶𐎠𐎫𐎹𐎶𐎠𐎶 𐏐 𐎧𐏁𐎴𐎠𐎿𐎠𐎫𐎡𐎹 𐏐 𐎫𐎹 𐏐 𐎠𐎭𐎶 𐏐 𐎴𐎡𐎹 𐏐 𐎲𐎼𐎮/𐎡𐎹
𐏐 𐎠𐎷𐎡𐎹 𐏐 𐏃𐎹 𐏐 𐎤𐎢𐎼𐎢𐏁 𐏐 𐎱𐎢𐏂 𐏐 𐎣𐏁𐎨𐎡𐎹 𐏐 𐎴𐎡𐎹 𐏐 𐎠𐎭𐎼𐏁𐎴𐎢𐏁 𐏐 𐎨𐎡𐏁𐎨𐎡𐎹 𐏐 𐎰𐎿𐎫𐎴/𐎡𐎹
𐏐 𐎱𐎼𐎡𐎹 𐏐 𐎥𐎢𐎶𐎠𐎫𐎶 𐏐 𐎫𐎹𐎶 𐏐 𐎶𐎦𐎢𐎶 𐏐 𐎹𐎠𐎫𐎠 𐏐 𐎠𐎭𐎶 𐏐 𐎠𐎼𐎿𐎶 𐏐 𐎱𐎿𐎠𐎺 𐏐 𐎠𐎭𐎶 𐏐 𐎠𐎢𐎼/𐎶𐏀<𐎭>𐎠𐎶
𐏐 𐎱𐎫𐎡𐎹𐎠𐎺𐏃𐎹𐎡𐎹 𐏐 𐎠𐎢𐎼𐎶𐏀𐎭𐎠𐎶𐎡𐎹 𐏐 𐎢𐎱𐎿𐎫𐎠𐎶 𐏐 𐎠𐎲𐎼 𐏐 𐎲𐎠𐎥𐎹𐎠𐎭𐎡𐏁 𐏐
𐎶𐎠𐏃𐎹𐎠 𐏐 𐏓 𐏐 𐎼𐎢𐎨𐎲𐎡𐏁 𐏐 𐎰𐎣𐎫𐎠 𐏐 𐎠𐏃 𐏐 𐎠𐎺𐎰𐎠 𐏐 𐎠𐎭𐎶 𐏐 𐏃𐎭𐎠 𐏐 𐎣𐎶𐎴𐎡𐎲𐎡𐏁 𐏐 𐎶𐎼𐎫𐎡𐎹𐎡𐎲𐎡/𐏁
𐏐 𐎠𐎺𐎶 𐏐 𐎥𐎢𐎶𐎠𐎫𐎶 𐏐 𐎫𐎹𐎶 𐏐 𐎶𐎦𐎢𐎶 𐏐 𐎠𐎺𐎠𐎩𐎴𐎶 𐏐 𐎢𐎫𐎠 𐏐 𐎫𐎹𐎡𐏁𐎡𐎹 𐏐 𐎳𐎼𐎫𐎶𐎠 𐏐 𐎶𐎼/𐎫𐎡𐎹𐎠
𐏐 𐎠𐎵𐎢𐏁𐎡𐎹𐎠 𐏐 𐎠𐏃𐎫𐎠 𐏐 𐎿𐎡𐎣<𐎹>𐎢𐎺𐎫𐎡𐏁 𐏐 𐎴𐎠𐎶𐎠 𐏐 𐎮𐎡𐎭𐎠 𐏐 𐎴𐎡𐎿𐎠𐎹 𐏐 𐎴𐎠/𐎶𐎠
𐏐 𐎭𐏃𐎹𐎠𐎢𐏁 𐏐 𐎶𐎠𐎭𐎡𐎹 𐏐 𐎠𐎺𐎭𐏁𐎡𐎶 𐏐 𐎠𐎺𐎠𐎩𐎴𐎶 𐏐 𐎧𐏁𐏂𐎶𐏁𐎡𐎶 𐏐 𐎠𐎭𐎶 𐏐 𐎠𐎮𐎡𐎴𐎶 𐏐 𐎺/𐏁𐎴𐎠
𐏐 𐎠𐎢𐎼𐎶𐏀𐎭𐎠𐏃 𐏐 𐎠𐎭𐎶 𐏐 𐎧𐏁𐎠𐎹𐎰𐎡𐎹 𐏐 𐎠𐎲𐎺𐎶 𐏐 𐎠𐎢𐎼𐎶𐏀𐎭𐎠 𐏐 𐎧𐏁𐏂𐎶 𐏐 𐎶𐎴𐎠 𐏐 𐎳𐎼/𐎠𐎲𐎼
!! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎧𐏁𐏂𐎶 𐏐 𐎫𐎹 𐏐 𐏃𐎨𐎠 𐏐 𐎠𐎶𐎠𐎧𐎶 𐏐 𐎫/𐎢𐎶𐎠𐎹𐎠
𐏐 𐎱𐎼𐎠𐎲𐎼𐎫𐎶 𐏐 𐎠𐏃 𐏐 𐎠𐎺 𐏐 𐎠𐎭𐎶 𐏐 𐎱𐎫𐎡𐎱𐎭𐎶 𐏐 𐎠𐎤𐎢𐎴𐎺𐎶 𐏐 𐎠𐎭𐎶𐏁𐎡𐎶 𐏐 𐎥𐎠𐎰/𐎺𐎠
𐏐 𐎠𐎺𐎠𐎿𐎫𐎠𐎹𐎶 𐏐 𐎹𐎰𐎠 𐏐 𐎱𐎽𐎢𐎺𐎶𐎨𐎡𐎹 𐏐 𐎠𐎺𐎰𐎠 𐏐 𐎠𐎭𐎶 𐏐 𐎠𐎤𐎢𐎴𐎺𐎶 𐏐 𐎠𐎹𐎭𐎴/𐎠
𐏐 𐎫𐎹𐎠 𐏐 𐎥𐎢𐎶𐎠𐎫 𐏐 𐏃𐎹 𐏐 𐎶𐎦𐎢𐏁 𐏐 𐎻𐎡𐎹𐎣 𐏐 𐎠𐎭𐎶 𐏐 𐎴𐎡𐎹𐏂𐎠𐎼𐎹𐎶 𐏐 𐎣𐎠𐎼𐏃𐎹𐎠 𐏐 𐎠𐎲𐎡/𐎨𐎼𐎡𐏁
𐏐 𐎥𐎡𐎰𐎠𐎶𐎨𐎠 𐏐 𐎶𐎠𐎴𐎡𐎹𐎶𐎨𐎠 𐏐 𐎻𐎰𐎲𐎡𐏁𐎨𐎠 𐏐 𐎫𐎹𐎠𐎮𐎡𐏁 𐏐 𐎥𐎢𐎶𐎠𐎫 𐏐 𐏃[𐎹 𐏐]
𐎶𐎦𐎢𐏁 𐏐 𐎠𐎮𐎡𐎴𐎠 𐏐 𐎠𐎭𐎶 𐏐 𐎣𐎠𐎼𐎶 𐏐 𐎥𐎠𐎰𐎺𐎠 𐏐 𐎠𐎺𐎠𐎿𐎫𐎠𐎹𐎶 𐏐 𐎱𐎠𐎼𐎿𐎶(𐎨)𐎠 𐏐 𐎶𐎠𐎭𐎶[𐎨]/𐎠
𐏐 𐎢𐎫𐎠 𐏐 𐎠𐎴𐎡𐎹𐎠 𐏐 𐎭𐏃𐎹𐎠𐎺 𐏐 𐎹𐎰𐎠 𐏐 𐎱𐎽𐎢𐎺𐎶𐎨𐎡𐎹 𐏐 𐎠𐎺𐎰𐎠 𐏐 𐎠𐎭𐎶 𐏐 𐎫𐎹 𐏐 𐎱𐎼𐎠𐎲[𐎼𐎫]/𐎶
𐏐 𐎱𐎫𐎡𐎹𐎠𐎲𐎼𐎶 𐏐 𐎺𐏁𐎴𐎠 𐏐 𐎠𐎢𐎼𐎶𐏀𐎭𐎠𐏃 𐏐 𐎡𐎶 𐏐 𐎠𐎭𐎶 𐏐 𐎠𐎤𐎢𐎴𐎺𐎶 𐏐 𐎠𐎭𐎶 𐏐 𐏃𐎶𐎫𐎧(𐏁)[𐎡𐎹 𐏐]
𐎹𐎠𐎫𐎠 𐏐 𐎻𐎰𐎶 𐏐 𐎫𐎹𐎠𐎶 𐏐 𐎠𐎶𐎠𐎧𐎶 𐏐 𐎥𐎠𐎰𐎺𐎠 𐏐 𐎠𐎺𐎠𐎿𐎫𐎠𐎹𐎶 𐏐 𐎹𐎰𐎠 𐏐 [𐎱𐎽]𐎢𐎺𐎶[𐎨𐎡]𐎹 𐏐
𐎠𐎺𐎰𐎠 𐏐 𐎠𐎭𐎶 𐏐 𐏃𐎶𐎫𐎧𐏁𐎡𐎹 𐏐 𐎺𐏁𐎴𐎠 𐏐 𐎠𐎢𐎼𐎶𐏀𐎭𐎠𐏃 𐏐 𐎹𐎰𐎠 𐏐 𐎥𐎢𐎶𐎠𐎫 𐏐 𐏃𐎹 𐏐 𐎶𐎦𐎢/𐏁
𐏐 𐎻𐎰𐎶 𐏐 𐎫𐎹𐎠𐎶 𐏐 𐎠𐎶𐎠𐎧𐎶 𐏐 𐎴𐎡𐎹 𐏐 𐎱𐎼𐎠𐎲𐎼 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰/𐎡𐎹
𐏐 𐎡𐎶 𐏐 𐎫𐎹 𐏐 𐎠𐎭𐎶 𐏐 𐎠𐎤𐎢𐎴𐎺𐎶 𐏐 𐎱𐎿𐎠𐎺 𐏐 𐎹𐎰𐎠 𐏐 𐎧𐏁𐎠𐎹𐎰𐎡𐎹 𐏐 𐎠𐎲𐎺𐎶 !! 𐏐 𐎰𐎠𐎫𐎡𐎹
𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎹𐎰𐎠 𐏐 𐎠𐎭𐎶 𐏐 𐎥𐎢𐎶𐎠𐎫𐎶 𐏐 𐎫𐎹𐎶 𐏐 𐎶𐎦𐎢𐎶 𐏐 𐎠𐎺𐎠𐎩𐎴𐎶 𐏐 𐎱/𐎿𐎠𐎺
𐏐 𐏑 𐎶𐎼𐎫𐎡𐎹 𐏐 𐎠𐏂𐎡𐎴 𐏐 𐎴𐎠𐎶 𐏐 𐎢𐎱𐎭𐎼𐎶𐏃𐎹𐎠 𐏐 𐎱𐎢𐏂 𐏐 𐏃𐎢𐎺 𐏐 𐎢𐎭𐎱𐎫[𐎫𐎠 𐏐 𐎢𐎺𐎩𐎡]/𐎹
𐏐 𐎣𐎠𐎼𐏃𐎹𐎠 𐏐 𐎠𐎺𐎰𐎠 𐏐 𐎠𐎰𐏃 𐏐 𐎠𐎭𐎶 𐏐 𐎢𐎺𐎩𐎡𐎹 𐏐 𐎧𐏁𐎠𐎹𐎰𐎡𐎹 𐏐 𐎠𐎷𐎡𐎹 𐏐 𐎱[𐎿𐎠𐎺 𐏐] 𐎢𐎺/𐎪𐎡𐎹𐎠
𐏐 𐏃𐎷𐎡𐏂𐎡𐎹𐎠 𐏐 𐎠𐎲𐎺 𐏐 𐎠𐎲𐎡𐎹 𐏐 𐎠𐎺𐎶 [𐏐 𐎠]𐏂𐎡𐎴𐎶 𐏐 𐎠𐏁𐎡𐎹𐎺 𐏐 𐏃𐎢𐎺 𐏐 𐎧[𐏁𐎠𐎹𐎰𐎡𐎹]
𐏐 𐎠𐎲𐎺 𐏐 𐎢𐎺𐎩𐎡𐎹 𐏐 𐎢𐎫𐎠 𐏐 𐏑 𐎶𐎼𐎫𐎡𐎹 𐏐 𐎲𐎠𐎲𐎡𐎽𐎢𐎻𐎡𐎹 𐏐 𐎴𐎮𐎡𐎫𐎲𐎡𐎼 𐏐 𐎴𐎠𐎶 𐏐 𐎠𐎡𐎴[𐎡𐎼]𐏃𐎹/𐎠
𐏐 𐎱𐎢𐏂 𐏐 𐏃𐎢𐎺 𐏐 𐎢𐎭𐎱𐎫𐎫𐎠 𐏐 𐎲𐎠𐎲𐎡𐎼𐎢𐎺 𐏐 𐎣𐎠𐎼𐎶 𐏐 𐎠𐎺𐎰𐎠 𐏐 𐎠𐎯𐎢𐎽𐎢𐎪𐎡𐎹 𐏐 𐎠𐎭𐎶 𐏐 𐎴𐎲/𐎢𐎤𐎭𐎼𐎨𐎼
𐏐 𐎠𐎷𐎡𐎹 𐏐 𐏃𐎹 𐏐 𐎴𐎲𐎢𐎴𐎡𐎫𐏃𐎹𐎠 𐏐 𐎱𐎢𐏂 𐏐 𐎱𐎿𐎠𐎺 𐏐 𐎣𐎠𐎼 𐏐 𐏃𐎹 𐏐 𐎲𐎠𐎲𐎡𐎽𐎢𐎻𐎡𐎹
𐏐 𐏃𐎽𐎢𐎺 𐏐 𐎠𐎲𐎡𐎹 𐏐 𐎠𐎺𐎶 𐏐 𐎴𐎮𐎡𐎫𐎲𐎡𐎼𐎶 𐏐 𐎠𐏁𐎡𐎹𐎺 𐏐 𐎲𐎠𐎲𐎡𐎽𐎢𐏁 𐏐 𐏃𐎷𐎡𐏂𐎡𐎹 𐏐 𐎠𐎲𐎺 𐏐 𐎧/𐏁𐏂𐎶
𐏐 𐎫𐎹 𐏐 𐎲𐎠𐎲𐎡𐎼𐎢𐎺 𐏐 𐏃𐎢𐎺 𐏐 𐎠𐎥𐎼𐎲𐎠𐎹𐎫𐎠 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹/𐎰𐎡𐎹
𐏐 𐎱𐎿𐎠𐎺 𐏐 𐎠𐎭𐎶 𐏐 𐎳𐎼𐎠𐎡𐏁𐎹𐎶 𐏐 𐎢𐎺𐎩𐎶 𐏐 𐏃𐎢𐎺 𐏐 𐎠𐏂[𐎡]𐎴 𐏐 𐎲𐎿𐎫 𐏐 𐎠𐎴𐎹𐎫𐎠 𐏐 𐎠[𐎲𐎡𐎹 𐏐 𐎶]𐎠/𐎶
𐏐 𐎠𐎭𐎶𐏁𐎡𐎶 𐏐 𐎠𐎺𐎠𐎩𐎴𐎶 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎱𐎿𐎠𐎺 𐏐 𐎠𐎭𐎶 𐏐 𐎲𐎠/𐎲𐎡𐎽𐎢𐎶
𐏐 𐎠𐏁𐎡𐎹𐎺𐎶 𐏐 𐎠𐎲𐎡𐎹 𐏐 𐎠𐎺𐎶 𐏐 𐎴𐎮𐎡𐎫𐎲𐎡𐎼𐎶 𐏐 𐏃𐎹 𐏐 𐎴𐎲𐎢𐎤𐎭𐎼𐎨𐎼 𐏐 𐎠𐎥[𐎢𐎲𐎫]𐎠
𐏐 𐎣𐎠𐎼 𐏐 𐏃𐎹 𐏐 𐎴𐎮𐎡𐎫𐎲𐎡𐎼𐏃𐎹𐎠 𐏐 𐎫𐎡𐎥𐎼𐎠𐎶 𐏐 𐎠𐎭𐎠𐎼𐎹 𐏐 𐎠𐎺𐎭𐎠 𐏐 𐎠𐎡𐏁𐎫𐎫𐎠 𐏐 𐎢𐎫𐎠 𐏐
𐎠𐎲𐎡𐏁 𐏐 𐎴𐎠𐎻𐎡𐎹𐎠 𐏐 𐎠𐏃 𐏐 𐎱𐎿𐎠𐎺 𐏐 𐎠𐎭𐎶 𐏐 𐎣𐎠𐎼𐎶 𐏐 𐎶𐏁𐎣𐎠𐎢𐎺𐎠 𐏐 𐎠𐎺𐎠𐎣𐎴𐎶 𐏐 𐎠𐎴𐎡𐎹𐎶𐏐 𐎢𐏁/𐎲𐎠𐎼𐎡𐎶
𐏐 𐎠𐎤𐎢𐎴𐎺𐎶 𐏐 𐎠𐎴𐎡𐎹𐏃𐎹𐎠 𐏐 𐎠𐎿𐎶 𐏐 𐎳𐎼𐎠𐎴𐎹𐎶 𐏐 𐎠𐎢𐎼(𐎶𐏀)𐎭𐎠𐎶𐎡𐎹 𐏐 𐎢𐎱𐎿(𐎫)𐎠𐎶
𐏐 𐎠𐎲𐎼 𐏐 𐎺𐏁𐎴𐎠 𐏐 𐎠𐎢𐎼𐎶𐏀𐎭𐎠𐏃 𐏐 𐎫𐎡𐎥𐎼𐎠𐎶 𐏐 𐎻𐎡𐎹𐎫𐎼𐎹𐎠𐎶𐎠 [𐏐 𐎠]𐎺𐎭𐎠 𐏐 𐎠𐎺𐎶 𐏐 𐎣𐎠𐎼𐎶 𐏐
𐎫𐎹𐎶 𐏐 𐎴𐎮𐎡𐎫𐎲𐎡𐎼𐏃𐎹𐎠 𐏐 𐎠𐎭𐎶 𐏐 𐎠𐎩𐎴𐎶 𐏐 𐎺𐎿𐎡𐎹 𐏐 𐎠𐏂[𐎡]𐎹𐎠𐎮𐎡𐎹[𐏃𐎹 𐏐] 𐎶𐎠𐏃𐎹𐎠 𐏐 𐏔𐏒𐏒𐏒 𐏐 𐎼𐎢/𐎨𐎲𐎡𐏁
𐏐 𐎰𐎣𐎫𐎠 𐏐 𐎠𐏃 𐏐 𐎠[𐎺]𐎰𐎠 𐏐 𐏃𐎶𐎼𐎴𐎶 𐏐 𐎠𐎤𐎢𐎶(𐎠) !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧/𐏁𐎠𐎹𐎰𐎡𐎹
𐏐 𐎱𐎿𐎠𐎺 𐏐 𐎠[𐎭]𐎶 𐏐 𐎲𐎠𐎲𐎡𐎽𐎢𐎶 𐏐 𐎠𐏁𐎡𐎹𐎺𐎶 𐏐 𐎠𐎰𐎡𐎹 𐏐 𐎲𐎠𐎲𐎡𐎽𐎢[𐎶 𐏐 𐎹𐎰𐎠 𐏐 𐎴𐎡](𐎹 𐏐 𐎢)𐎱/𐎠𐎹𐎶
𐏐 𐏀𐎠𐏀𐎠𐎴 𐏐 𐎴𐎠𐎶 𐏐 𐎺𐎼𐎭𐎴𐎶 𐏐 𐎠𐎵𐎢𐎺 𐏐 𐎢𐎳𐎼𐎠𐎬𐎢𐎺𐎠 𐏐 𐎠𐎺𐎭𐎠 [𐏐 𐏃𐎢𐎺 𐏐 𐎴]𐎮𐎡𐎫/𐎲𐎡𐎼
𐏐 𐏃𐎹 𐏐 𐎴𐎲𐎢𐎤𐎭𐎼𐎨𐎼 𐏐 𐎠𐎥𐎢𐎲𐎫𐎠 𐏐 𐎠𐎡𐏁 𐏐 𐏃𐎭𐎠 𐏐 𐎣𐎠𐎼𐎠 𐏐 𐎱𐎫𐎡𐏁 𐏐 [𐎶𐎠𐎶 𐏐 𐏃𐎶𐎼𐎴]𐎶 𐏐
𐎨𐎼𐎫𐎴𐎡𐎹 𐏐 𐎱𐎿𐎠𐎺 𐏐 𐏃𐎶(𐎼𐎴)𐎶 𐏐 𐎠𐎤𐎢𐎶𐎠 𐏐 𐎠𐎢𐎼𐎶𐏀𐎭𐎠𐎶𐎡𐎹 𐏐 𐎢𐎱𐎿𐎫𐎠𐎶 𐏐 𐎠𐎲𐎼 [𐏐 𐎺𐏁𐎴𐎠 𐏐 𐎠𐎢𐎼]𐎶/𐏀𐎭𐎠𐏃
𐏐 𐎣𐎠𐎼𐎶 𐏐 𐎫𐎹𐎶 𐏐 𐎴𐎮𐎡𐎫𐎲𐎡𐎼𐏃𐎹𐎠 𐏐 𐎠𐎭𐎶 𐏐 𐎠𐎩𐎴𐎶 𐏐 𐎺𐎿𐎡𐎹 𐏐 𐎠𐎴𐎡𐎹 𐏐 𐎠𐎱𐎡(𐎹)𐎠 𐏐 [𐎠]𐏃[𐎹𐎫]𐎠 [𐏐] 𐎠/𐎱𐎡𐏁𐎡𐎶
𐏐 𐎱𐎼𐎠𐎲𐎼 𐏐 𐎠𐎴𐎠𐎶𐎣𐏃𐎹 𐏐 𐎶𐎠𐏃𐎹𐎠 𐏐 𐏒 𐏐 𐎼𐎢𐎨𐎲𐎡𐏁 𐏐 𐎰𐎣𐎫𐎠 𐏐 𐎠𐏃 𐏐 𐎠𐎺𐎰𐎠 𐏐 𐏃𐎶[𐎼𐎴𐎶 𐏐 𐎠](𐎤)𐎢𐎶𐎠


# Transliteration DB1 according to
#
#    http://titus.uni-frankfurt.de/texte/etcs/iran/airan/apers/apers.htm
#
# Line: 1 𐏐 𐎠𐎭𐎶 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎺𐏀𐎼𐎣 𐏐 𐎧𐏁𐎠𐎹𐎰𐎡[𐎹 𐏐 𐎧𐏁𐎠𐎹]𐎰𐎡𐎹/𐎠𐎴𐎠𐎶
#    : a-d-m : d-a-r-y-v-u-š : x-š-a-y-ϑ-i-y : v-z-r-k : x-š-a-y-ϑ-i-[y : x-š-a-y]-ϑ-i-y-/a-n-a-m
#    : adam : Dārayavauš : xšāyaϑiya : vazraka : xšāyaϑiya : xšāyaϑiyānām
#
# Line: 2    𐏐 𐎧𐏁𐎠𐎹𐎰𐎡𐎹 [𐏐] 𐎱𐎠𐎼𐎿𐎡𐎹 𐏐 𐎧𐏁𐎠𐎹𐎰𐎡𐎹 𐏐 𐎭𐏃[𐎹𐎢𐎴𐎠𐎶 𐏐] 𐎻𐏁𐎫/𐎠𐎿𐎱𐏃𐎹𐎠
#    : x-š-a-y-ϑ-i-y [:] p-a-r-s-i-y : x-š-a-y-ϑ-i-y : d-h-[y-u-n-a-m :] vi-š-t-/a-s-p-h-y-a
#    : xšāyaϑiya : Pārsaiy : xšāyaϑiya : dahyūnām : Vištāspahyā
#
# Line: 3    𐏐 𐎱𐎢𐏂 𐏐 𐎠𐎼𐏁𐎠𐎶𐏃𐎹𐎠 𐏐 𐎴𐎱𐎠 𐏐 𐏃𐎧𐎠𐎶𐎴𐎡𐏁[𐎡𐎹 !! 𐏐 𐎰]𐎠𐎫𐎡𐎹 𐏐
#    : p-u-ç : a-r-š-a-m-h-y-a : n-p-a : h-x-a-m-n-i-š-[i-y !! : ϑ]-a-t-i-y :
#    : puça : Aršāmahyā : napā : Haxāmanišiya !! : ϑātiy :
#
# Line: 4    𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎶𐎴𐎠 𐏐 𐎱𐎡𐎫𐎠 𐏐 𐎻𐏁𐎫𐎠𐎿𐎱 𐏐 𐎻𐏁𐎫𐎠𐎿𐎱[𐏃𐎹𐎠 𐏐 𐎱𐎡𐎫]𐎠 𐏐 𐎠𐎼𐏁/𐎠𐎶
#    d-a-r-y-v-u-š : x-š-a-y-ϑ-i-y : m-n-a : p-i-t-a : vi-š-t-a-s-p : vi-š-t-a-s-p-[h-y-a : p-i-t]-a : a-r-š-/a-m
#    Dārayavauš : xšāyaϑiya : manā : pitā : Vištāspa : Vištāspahyā : pitā : Aršāma
#
# Line: 5    𐏐 𐎠𐎼𐏁𐎠𐎶𐏃𐎹𐎠 𐏐 𐎱𐎡𐎫𐎠 𐏐 𐎠𐎼𐎡𐎹𐎠𐎼𐎶𐎴 𐏐 𐎠𐎼𐎡𐎹𐎠𐎼𐎶𐎴𐏃𐎹𐎠 𐏐 𐎱𐎡𐎫[𐎠 𐏐 𐎨𐎡𐏁𐎱𐎡𐏁] 𐏐 𐎨𐎡𐏁𐎱/𐎠𐎡𐏁
#    : a-r-š-a-m-h-y-a : p-i-t-a : a-r-i-y-a-r-m-n : a-r-i-y-a-r-m-n-h-y-a : p-i-t-[a : c-i-š-p-i-š] : c-i-š-p-/a-i-š
#    : Aršāmahyā : pitā : Ariyāramna : Ariyāramnahyā : pitā : Cišpaiš : Cišpāiš
#
# Line: 6    𐏐 𐎱𐎡𐎫𐎠 𐏐 𐏃𐎧𐎠𐎶𐎴𐎡𐏁 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹[𐎰𐎡𐎹 𐏐 𐎠𐎺]𐏃𐎹𐎼𐎠/𐎮𐎡𐎹
#    : p-i-t-a : h-x-a-m-n-i-š !! : ϑ-a-t-i-y : d-a-r-y-v-u-š : x-š-a-y-[ϑ-i-y : a-v]-h-y-r-a-/di-i-y
#    : pitā : Haxāmaniš !! : ϑātiy : Dārayavauš : xšāyaϑiya : avahyarādiy
#
# Line: 7    𐏐 𐎺𐎹𐎶 𐏐 𐏃𐎧𐎠𐎶𐎴𐎡𐏁𐎡𐎹𐎠 𐏐 𐎰𐏃𐎹𐎠𐎶𐏃𐎹 𐏐 𐏃𐎨𐎠 𐏐 𐎱𐎽𐎢𐎻[𐎡𐎹𐎫 𐏐] 𐎠𐎶𐎠𐎫𐎠 𐏐 𐎠𐎶/𐏃𐎹
#    : v-y-m : h-x-a-m-n-i-š-i-y-a : ϑ-h-y-a-m-h-y : h-c-a : p-ru-u-vi-[i-y-t :] a-m-a-t-a : a-m-/h-y
#    : vayam : Haxāmanišiyā : ϑahyāmahy : hacā : paruviyata : āmātā : amahy
#
# Line: 8    𐏐 𐏃𐎨𐎠 𐏐 𐎱𐎽𐎢𐎻𐎡𐎹𐎫 𐏐 𐏃𐎹𐎠 𐏐 𐎠𐎶𐎠𐎧𐎶 𐏐 𐎫𐎢𐎶𐎠 𐏐 𐎧𐏁𐎠𐎹[𐎰𐎡𐎹𐎠 𐏐 𐎠]𐏃 !! 𐏐 𐎰/𐎠𐎫𐎡𐎹
#    : h-c-a : p-ru-u-vi-i-y-t : h-y-a : a-m-a-x-m : t-u-m-a : x-š-a-y-[ϑ-i-y-a : a]-h !! : ϑ-/a-t-i-y
#    : hacā : paruviyata : hyā : amāxam : taumā : xšāyaϑiyā : āha !! : ϑātiy
#
# Line: 9    𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐏒𐏒𐏒𐏒 𐏐 𐎶𐎴𐎠 𐏐 𐎫𐎢𐎶𐎠𐎹[𐎠 𐏐 𐎫𐎹𐎡]𐎹 𐏐 [𐎱]𐎽𐎢𐎺𐎶
#    : d-a-r-y-v-u-š : x-š-a-y-ϑ-i-y : 2-2-2-2 : m-n-a : t-u-m-a-y-[a : t-y-i]-y : [p]-ru-u-v-m
#    : Dārayavauš : xšāyaϑiya : 8 : manā : taumāyā : tyaiy : paruvam
#
# Line: 10    𐏐 𐎧𐏁𐎠𐎹𐎰𐎡𐎹𐎠 𐏐 𐎠𐏃 𐏐 𐎠𐎭𐎶 𐏐 𐎴𐎺𐎶 𐏐 𐏒𐏒𐏒𐏒𐏑 𐏐 𐎯𐎢𐎻𐎡𐎫𐎠𐎱𐎼𐎴𐎶 [𐏐 𐎺𐎹𐎶 𐏐] 𐎧𐏁𐎠𐎹𐎰𐎡/𐎹𐎠
#    : x-š-a-y-ϑ-i-y-a : a-h : a-d-m : n-v-m : 2-2-2-2-1 : du-u-vi-i-t-a-p-r-n-m [: v-y-m :] x-š-a-y-ϑ-i-/y-a
#    : xšāyaϑiyā : āha : adam : navama : 9 : duvitāparanam : vayam : xšāyaϑiyā
#
# Line: 11    𐏐 𐎠𐎶𐏃𐎹 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎺[𐏁𐎴𐎠 𐏐] 𐎠𐎢𐎼𐎶𐏀𐎭/𐎠𐏃
#    : a-m-h-y !! : ϑ-a-t-i-y : d-a-r-y-v-u-š : x-š-a-y-ϑ-i-y : v-[š-n-a :] a-u-r-m-z-d-/a-h
#    : amahy !! : ϑātiy : Dārayavauš : xšāyaϑiya : vašnā : Auramazdāha
#
# Line: 12    𐏐 𐎠𐎭𐎶 𐏐 𐎧𐏁𐎠𐎹𐎰𐎡𐎹 𐏐 𐎠𐎷𐎡𐎹 𐏐 𐎠𐎢𐎼𐎶𐏀𐎭𐎠 𐏐 𐎧𐏁𐏂𐎶 𐏐 𐎶𐎴𐎠 [𐏐 𐎳𐎼]𐎠𐎲𐎼 !! 𐏐 𐎰/𐎠𐎫𐎡𐎹
#    : a-d-m : x-š-a-y-ϑ-i-y : a-mi-i-y : a-u-r-m-z-d-a : x-š-ç-m : m-n-a [: f-r]-a-b-r !! : ϑ-/a-t-i-y
#    : adam : xšāyaϑiya : amiy : Auramazdā : xšaçam : manā : frābara !! : ϑātiy
#
# Line: 13    𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎡𐎶𐎠 𐏐 𐎭𐏃𐎹𐎠𐎺 𐏐 𐎫𐎹𐎠 𐏐 𐎶𐎴𐎠 [𐏐 𐎱𐎫]𐎡𐎹𐎠𐎡𐏁 𐏐 𐎺𐏁𐎴/𐎠
#    : d-a-r-y-v-u-š : x-š-a-y-ϑ-i-y : i-m-a : d-h-y-a-v : t-y-a : m-n-a [: p-t]-i-y-a-i-š : v-š-n-/a
#    : Dārayavauš : xšāyaϑiya : imā : dahyāva : tyā : manā : patiyāiša : vašnā
#
# Line: 14    𐏐 𐎠𐎢𐎼𐎶𐏀𐎭𐎠𐏃 𐏐 [𐎠]𐎭𐎶𐏁𐎠𐎶 𐏐 𐎧𐏁𐎠𐎹𐎰𐎡𐎹 𐏐 𐎠𐏃𐎶 𐏐 𐎱𐎠𐎼𐎿 𐏐 𐎢𐎺𐎩 [𐏐 𐎲]𐎠𐎲𐎡𐎽𐎢𐏁 𐏐 𐎠/𐎰𐎢𐎼𐎠
#    : a-u-r-m-z-d-a-h : [a]-d-m-š-a-m : x-š-a-y-ϑ-i-y : a-h-m : p-a-r-s : u-v-j [: b]-a-b-i-ru-u-š : a-/ϑ-u-r-a
#    : Auramazdāha : adamšām : xšāyaϑiya : āham : Pārsa : Ūvja : Bābirauš : Aϑurā
#
# Line: 15    𐏐 𐎠𐎼𐎲𐎠𐎹 [𐏐] 𐎸𐎢𐎭𐎼𐎠𐎹 𐏐 𐎫𐎹𐎡𐎹 𐏐 𐎭𐎼𐎹𐏃𐎹𐎠 𐏐 𐎿𐎱𐎼𐎭 𐏐 𐎹𐎢𐎴 [𐏐 𐎶𐎠𐎭] 𐏐 𐎠𐎼𐎷𐎡𐎴 𐏐 𐎣𐎫/𐎱𐎬𐎢𐎣
#    : a-r-b-a-y [:] mu-u-d-r-a-y : t-y-i-y : d-r-y-h-y-a : s-p-r-d : y-u-n [: m-a-d] : a-r-mi-i-n : k-t-/p-tu-u-k
#    : Arabāya : Mudrāya : tyaiy : drayahyā : Sparda : Yauna : Māda : Armina : Katpatuka
#
# Line: 16    𐏐 𐎱𐎼𐎰𐎺 𐏐 𐏀𐎼𐎣 𐏐 𐏃𐎼𐎡𐎺 𐏐 𐎢𐎺𐎠𐎼𐏀𐎷𐎡𐎹 𐏐 𐎲𐎠𐎧𐎫𐎼𐎡𐏁 𐏐 [𐎿𐎢𐎦]𐎢𐎭 𐏐 𐎥𐎭𐎠𐎼 𐏐 𐎿/𐎣
#    : p-r-ϑ-v : z-r-k : h-r-i-v : u-v-a-r-z-mi-i-y : b-a-x-t-r-i-š : [s-u-gu]-u-d : g-d-a-r : s-/k
#    : Parϑava : Zraka : Haraiva : Uvārazmīy : Bāxtriš : Suguda : Gadāra : Saka
#
# Line: 17    𐏐 𐎰𐎫𐎦𐎢𐏁 𐏐 𐏃[𐎼]𐎢𐎺𐎫𐎡𐏁 𐏐 𐎶𐎣 𐏐 𐎳𐎼𐏃𐎼𐎺𐎶 𐏐 𐎭𐏃𐎹𐎠𐎺 𐏐 𐏔𐏒𐏑 !! 𐏐 𐎰𐎠𐎫𐎡𐎹 𐏐 𐎭𐎠𐎼/𐎹𐎺𐎢𐏁
#    : ϑ-t-gu-u-š : h-[r]-u-v-t-i-š : m-k : f-r-h-r-v-m : d-h-y-a-v : 20-2-1 !! : ϑ-a-t-i-y : d-a-r-/y-v-u-š
#    : Θataguš : Harauvatiš : Maka : fraharavam : dahyāva : 23 !! : ϑātiy : Dārayavauš
#
# Line: 18    𐏐 𐎧𐏁𐎠𐎹𐎰𐎡𐎹 𐏐 𐎡𐎶𐎠 𐏐 𐎭𐏃𐎹𐎠𐎺 𐏐 𐎫𐎹𐎠 𐏐 𐎶𐎴𐎠 𐏐 𐎱𐎫𐎡[𐎹𐎠𐎡𐏁] 𐏐 𐎺𐏁𐎴𐎠 𐏐 𐎠𐎢/𐎼𐎶𐏀𐎭𐎠𐏃
#    : x-š-a-y-ϑ-i-y : i-m-a : d-h-y-a-v : t-y-a : m-n-a : p-t-i-[y-a-i-š] : v-š-n-a : a-u-/r-m-z-d-a-h
#    : xšāyaϑiya : imā : dahyāva : tyā : manā : patiyāiša : vašnā : Auramazdāha
#
# Line: 19    𐏐 𐎶[𐎴]𐎠 𐏐 𐎲𐎭𐎣𐎠 𐏐 𐎠𐏃𐎫𐎠 𐏐 𐎶𐎴𐎠 𐏐 𐎲𐎠𐎪𐎡𐎶 𐏐 𐎠𐎲𐎼𐎫𐎠 [𐏐 𐎫𐎹]𐏁𐎠𐎶 𐏐 𐏃𐎨𐎠𐎶
#    : m-[n]-a : b-d-k-a : a-h-t-a : m-n-a : b-a-ji-i-m : a-b-r-t-a [: t-y]-š-a-m : h-c-a-m
#    : manā : badakā : āhatā : manā : bājim : abaratā : tyašām : hacāma
#
# Line: 20    𐏐 𐎠𐎰𐏃𐎹 𐏐 𐎧𐏁𐎱𐎺𐎠 𐏐 𐎼𐎢𐎨𐎱𐎫𐎡𐎺𐎠 𐏐 𐎠𐎺 𐏐 𐎠𐎤𐎢𐎴𐎺𐎹𐎫𐎠 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺/𐎢𐏁
#    : a-ϑ-h-y : x-š-p-v-a : r-u-c-p-t-i-v-a : a-v : a-ku-u-n-v-y-t-a !! : ϑ-a-t-i-y : d-a-r-y-v-/u-š
#    : aϑahya : xšapavā : raucapativā : ava : akunavayatā !! : ϑātiy : Dārayavauš
#
# Line: 21    𐏐 𐎧𐏁𐎠𐎹𐎰𐎡𐎹 𐏐 𐎠𐎫𐎼 𐏐 𐎡𐎶𐎠 𐏐 𐎭𐏃𐎹𐎠𐎺 𐏐 𐎶𐎼𐎫𐎡𐎹 𐏐 𐏃𐎹 𐏐 𐎠𐎥𐎼𐎡𐎹 𐏐 𐎠𐏃 𐏐 𐎠𐎺𐎶 𐏐 𐎢/𐎲𐎼𐎫𐎶
#    : x-š-a-y-ϑ-i-y : a-t-r : i-m-a : d-h-y-a-v : m-r-t-i-y : h-y : a-g-r-i-y : a-h : a-v-m : u-/b-r-t-m
#    : xšāyaϑiya : atar : imā : dahyāva : martiya : hya : āgariya : āha : avam : ubartam
#
# Line: 22    𐏐 𐎠𐎲𐎼𐎶 (𐏐) 𐏃𐎹 𐏐 𐎠𐎼𐎡𐎣 𐏐 𐎠𐏃 𐏐 𐎠𐎺𐎶 𐏐 𐎢𐎳𐎼𐎿𐎫𐎶 𐏐 𐎠𐎱𐎼𐎿𐎶 𐏐 𐎺𐏁𐎴[𐎠] 𐏐 𐎠𐎢𐎼𐎶𐏀𐎭𐎠/𐏃
#    : a-b-r-m (:) h-y : a-r-i-k : a-h : a-v-m : u-f-r-s-t-m : a-p-r-s-m : v-š-n-[a] : a-u-r-m-z-d-a-/h
#    : abaram : hya : arika : āha : avam : ufrastam : aparsam : vašnā : Auramazdāha
#
# Line: 23    𐏐 𐎡𐎶𐎠 𐏐 𐎭𐏃𐎹𐎠𐎺 𐏐 𐎫𐎹𐎴𐎠 𐏐 𐎶𐎴𐎠 𐏐 𐎭𐎠𐎫𐎠 𐏐 𐎠𐎱𐎼𐎡𐎹𐎠𐎹 𐏐 𐎹𐎰𐎠𐏁𐎠𐎶 𐏐 𐏃𐎨𐎠𐎶 𐏐 𐎠𐎰𐏃/𐎹
#    : i-m-a : d-h-y-a-v : t-y-n-a : m-n-a : d-a-t-a : a-p-r-i-y-a-y : y-ϑ-a-š-a-m : h-c-a-m : a-ϑ-h-/y
#    : imā : dahyāva : tyanā : manā : dātā : apariyāya : yaϑāšām : hacāma : aϑahya
#
# Line: 24    𐏐 [𐎠]𐎺𐎰𐎠 𐏐 𐎠𐎤𐎢𐎴𐎺𐎹𐎫𐎠 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎠𐎢𐎼𐎶𐏀𐎭𐎠/𐎶[𐎡𐎹
#    : [a]-v-ϑ-a : a-ku-u-n-v-y-t-a !! : ϑ-a-t-i-y : d-a-r-y-v-u-š : x-š-a-y-ϑ-i-y : a-u-r-m-z-d-a-/m-[i-y
#    : avaϑā : akunavayatā !! : ϑātiy : Dārayavauš : xšāyaϑiya : Auramazdāmaiy
#
# Line: 25    𐏐] 𐎡𐎶 𐏐 𐎧𐏁𐏂𐎶 𐏐 𐎳𐎼𐎠𐎲𐎼 𐏐 𐎠𐎢𐎼𐎶𐏀𐎭𐎠𐎶𐎡𐎹 𐏐 𐎢𐎱𐎿𐎫𐎠𐎶 𐏐 𐎠𐎲𐎼 𐏐 𐎹𐎠𐎫𐎠 𐏐 𐎡𐎶 𐏐 𐎧𐏁𐏂𐎶 𐏐
#    :] i-m : x-š-ç-m : f-r-a-b-r : a-u-r-m-z-d-a-m-i-y : u-p-s-t-a-m : a-b-r : y-a-t-a : i-m : x-š-ç-m :
#    : ima : xšaçam : frābara : Auramazdāmaiy : upastām : abara : yātā : ima : xšaçam :
#
# Line: 26    𐏃[𐎶]𐎭𐎠𐎼𐎹𐎡[𐎹] 𐏐 𐎺𐏁𐎴𐎠 𐏐 𐎠𐎢𐎼𐎶𐏀𐎭𐎠𐏃 𐏐 𐎡𐎶 𐏐 𐎧𐏁𐏂𐎶 𐏐 𐎭𐎠𐎼𐎹𐎠𐎷𐎡𐎹 !! 𐏐 𐎰𐎠/𐎫𐎡𐎹
#    h-[m]-d-a-r-y-i-[y] : v-š-n-a : a-u-r-m-z-d-a-h : i-m : x-š-ç-m : d-a-r-y-a-mi-i-y !! : ϑ-a-/t-i-y
#    hamadārayaiy : vašnā : Auramazdāha : ima : xšaçam : dārayāmiy !! : ϑātiy
#
# Line: 27    𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎡𐎶 𐏐 𐎫𐎹 𐏐 𐎶𐎴𐎠 𐏐 𐎣𐎼𐎫𐎶 𐏐 𐎱𐎿𐎠𐎺 𐏐 𐎹𐎰𐎠 𐏐 𐎧𐏁/𐎠𐎹𐎰𐎡𐎹
#    : d-a-r-y-v-u-š : x-š-a-y-ϑ-i-y : i-m : t-y : m-n-a : k-r-t-m : p-s-a-v : y-ϑ-a : x-š-/a-y-ϑ-i-y
#    : Dārayavauš : xšāyaϑiya : ima : tya : manā : kartam : pasāva : yaϑā : xšāyaϑiya
#
# Line: 28    𐏐 𐎠𐎲𐎺𐎶 𐏐 𐎣𐎲𐎢𐎪𐎡𐎹 𐏐 𐎴𐎠𐎶 𐏐 𐎤𐎢𐎼𐎢𐏁 𐏐 𐎱𐎢𐏂 𐏐 𐎠𐎶𐎠𐎧𐎶 𐏐 𐎫𐎢𐎶𐎠𐎹/𐎠
#    : a-b-v-m : k-b-u-ji-i-y : n-a-m : ku-u-r-u-š : p-u-ç : a-m-a-x-m : t-u-m-a-y-/a
#    : abavam : Kabūjiya : nāma : Kūrauš : puça : amāxam : taumāyā
#
# Line: 29    𐏐 𐏃[𐎢𐎺] 𐏐 (𐎱𐎽)𐎢𐎺𐎶 𐏐 𐎡𐎭𐎠 𐏐 𐎧𐏁𐎠𐎹𐎰𐎡𐎹 𐏐 𐎠𐏃 𐏐 𐎠𐎺𐏃𐎹𐎠 𐏐 𐎣𐎲𐎢𐎪𐎡𐎹𐏃𐎹𐎠 𐏐 𐎲𐎼𐎠/𐎫[𐎠
#    : h-[u-v] : (p-ru)-u-v-m : i-d-a : x-š-a-y-ϑ-i-y : a-h : a-v-h-y-a : k-b-u-ji-i-y-h-y-a : b-r-a-/t-[a
#    : hauv : paruvam : idā : xšāyaϑiya : āha : avahyā : Kabūjiyahyā : brātā
#
# Line: 30    𐏐 𐎲𐎼𐎮𐎡]𐎹 𐏐 𐎴𐎠𐎶 𐏐 𐎠𐏃 𐏐 𐏃𐎶𐎠𐎫𐎠 𐏐 𐏃𐎶𐎱𐎡𐎫𐎠 𐏐 𐎣𐎲𐎢𐎪𐎡𐎹𐏃𐎹𐎠 𐏐 𐎱𐎿𐎠𐎺 𐏐 𐎣/𐎲[𐎢𐎪𐎡𐎹
#    : b-r-di-i]-y : n-a-m : a-h : h-m-a-t-a : h-m-p-i-t-a : k-b-u-ji-i-y-h-y-a : p-s-a-v : k-/b-[u-ji-i-y
#    : Bardiya : nāma : āha : hamātā : hamapitā : Kabūjiyahyā : pasāva : Kabūjiya
#
# Line: 31    𐏐] 𐎠𐎺𐎶 𐏐 𐎲𐎼𐎮𐎡𐎹𐎶 𐏐 𐎠𐎺𐎠𐎩 𐏐 𐎹𐎰𐎠 𐏐 𐎣𐎲𐎢𐎪𐎡𐎹 𐏐 𐎲𐎼𐎮𐎡𐎹𐎶 𐏐 𐎠𐎺𐎠𐎩 𐏐 𐎣𐎠𐎼𐏃𐎹/[𐎠
#    :] a-v-m : b-r-di-i-y-m : a-v-a-j : y-ϑ-a : k-b-u-ji-i-y : b-r-di-i-y-m : a-v-a-j : k-a-r-h-y-/[a
#    : avam : Bardiyam : avāja : yaϑā : Kabūjiya : Bardiyam : avāja : kārahyā
#
# Line: 32    𐏐 𐎴𐎡𐎹 𐏐] 𐎠𐏀𐎭𐎠 𐏐 𐎠𐎲𐎺 𐏐 𐎫𐎹 𐏐 𐎲𐎼𐎮𐎡𐎹 𐏐 𐎠𐎺𐎩𐎫 𐏐 𐎱𐎿𐎠𐎺 𐏐 𐎣𐎲𐎢𐎪𐎡𐎹 𐏐 𐎸𐎢𐎭𐎼𐎠𐎹𐎶
#    : n-i-y :] a-z-d-a : a-b-v : t-y : b-r-di-i-y : a-v-j-t : p-s-a-v : k-b-u-ji-i-y : mu-u-d-r-a-y-m
#    : naiy : azdā : abava : tya : Bardiya : avajata : pasāva : Kabūjiya : Mudrāyam
#
# Line: 33    [ 𐏐 𐎠𐏁𐎡𐎹]𐎺 𐏐 𐎹𐎰𐎠 𐏐 𐎣𐎲𐎢𐎪𐎡𐎹 𐏐 𐎸𐎢𐎭𐎼𐎠𐎹𐎶 𐏐 𐎠𐏁𐎡𐎹𐎺 𐏐 𐎱𐎿𐎠𐎺 𐏐 𐎣𐎠𐎼 𐏐 𐎠𐎼𐎡𐎣 𐏐 𐎠𐎲𐎺
#    [ : a-š-i-y]-v : y-ϑ-a : k-b-u-ji-i-y : mu-u-d-r-a-y-m : a-š-i-y-v : p-s-a-v : k-a-r : a-r-i-k : a-b-v
#    : ašiyava : yaϑā : Kabūjiya : Mudrāyam : ašiyava : pasāva : kāra : arika : abava
#
# Line: 34    [𐏐 𐎢𐎫𐎠] 𐏐 𐎭𐎼𐎢𐎥 𐏐 𐎭𐏃𐎹𐎢𐎺𐎠 𐏐 𐎺𐎿𐎡𐎹 𐏐 𐎠𐎲𐎺 𐏐 𐎢𐎫𐎠 𐏐 𐎱𐎠𐎼𐎿𐎡𐎹 𐏐 𐎢𐎫𐎠 𐏐 𐎶𐎠𐎭𐎡𐎹 𐏐 𐎢𐎫/[𐎠
#    [: u-t-a] : d-r-u-g : d-h-y-u-v-a : v-s-i-y : a-b-v : u-t-a : p-a-r-s-i-y : u-t-a : m-a-d-i-y : u-t-/[a
#    : utā : drauga : dahyauvā : vasiy : abava : utā : Pārsaiy : utā : Mādaiy : utā
#
# Line: 35    𐏐 𐎠]𐎴𐎡𐎹𐎠𐎢𐎺𐎠 𐏐 𐎭𐏃𐎹𐎢𐏁𐎢𐎺𐎠 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎱/[𐎿𐎠𐎺]
#    : a]-n-i-y-a-u-v-a : d-h-y-u-š-u-v-a !! : ϑ-a-t-i-y : d-a-r-y-v-u-š : x-š-a-y-ϑ-i-y : p-/[s-a-v]
#    : aniyāuvā : dahyušuvā !! : ϑātiy : Dārayavauš : xšāyaϑiya : pasāva
#
# Line: 36    𐏐 𐏑 𐎶𐎼𐎫𐎡𐎹 𐏐 𐎶𐎦𐎢𐏁 𐏐 𐎠𐏃 𐏐 𐎥𐎢𐎶𐎠𐎫 𐏐 𐎴𐎠𐎶 𐏐 𐏃𐎢𐎺 𐏐 𐎢𐎭𐎱𐎫𐎫𐎠 𐏐 𐏃𐎨𐎠 𐏐 𐎱𐎡𐏁𐎡/[𐎹𐎠]𐎢𐎺𐎠𐎭𐎠𐎹𐎠
#    : 1 m-r-t-i-y : m-gu-u-š : a-h : g-u-m-a-t : n-a-m : h-u-v : u-d-p-t-t-a : h-c-a : p-i-š-i-/[y-a]-u-v-a-d-a-y-a
#    : 1 martiya : maguš : āha : Gaumāta : nāma : hauv : udapatatā : hacā : Paišiyāuvādāyā
#
# Line: 37    𐏐 𐎠𐎼𐎣𐎭𐎼𐎡𐏁 𐏐 𐎴𐎠𐎶 𐏐 𐎣𐎢𐎳 𐏐 𐏃𐎨𐎠 𐏐 𐎠𐎺𐎭𐏁 𐏐 𐎻𐎡𐎹𐎧𐎴𐏃𐎹 𐏐 𐎶𐎠𐏃/[𐎹]𐎠
#    : a-r-k-d-r-i-š : n-a-m : k-u-f : h-c-a : a-v-d-š : vi-i-y-x-n-h-y : m-a-h-/[y]-a
#    : Arakadriš : nāma : kaufa : hacā : avadaša : Viyaxnahya : māhyā
#
# Line: 38    𐏐 𐏓𐏒𐏒 𐏐 𐎼𐎢𐎨𐎲𐎡𐏁 𐏐 𐎰𐎣𐎫𐎠 𐏐 𐎠𐏃 𐏐 𐎹𐎮𐎡𐎹 𐏐 𐎢𐎭𐎱𐎫𐎫𐎠 𐏐 𐏃𐎢𐎺 𐏐 𐎣𐎠𐎼𐏃𐎹𐎠 𐏐 𐎠𐎺𐎰𐎠
#    : 10-2-2 : r-u-c-b-i-š : ϑ-k-t-a : a-h : y-di-i-y : u-d-p-t-t-a : h-u-v : k-a-r-h-y-a : a-v-ϑ-a
#    : 14 : raucabiš : ϑakatā : āha : yadiy : udapatatā : hauv : kārahyā : avaϑā
#
# Line: 39    [𐏐 𐎠]𐎯𐎢𐎽𐎢𐎪𐎡𐎹 𐏐 𐎠𐎭𐎶 𐏐 𐎲𐎼𐎮𐎡𐎹 𐏐 𐎠𐎷𐎡𐎹 𐏐 𐏃𐎹 𐏐 𐎤𐎢𐎼𐎢𐏁 𐏐 𐎱𐎢𐏂 𐏐 𐎣𐎲𐎢𐎪𐎡𐎹𐏃𐎹𐎠 𐏐 𐎲𐎼/[𐎠]𐎫𐎠
#    [: a]-du-u-ru-u-ji-i-y : a-d-m : b-r-di-i-y : a-mi-i-y : h-y : ku-u-r-u-š : p-u-ç : k-b-u-ji-i-y-h-y-a : b-r-/[a]-t-a
#    : adurujiya : adam : Bardiya : amiy : hya : Kūrauš : puça : Kabūjiyahyā : brātā
#
# Line: 40    𐏐 𐎱𐎿𐎠𐎺 𐏐 𐎣𐎠𐎼 𐏐 𐏃𐎽𐎢𐎺 𐏐 𐏃𐎷𐎡𐏂𐎡𐎹 𐏐 𐎠𐎲𐎺 𐏐 𐏃𐎨𐎠 𐏐 𐎣𐎲𐎢𐎪𐎡𐎹𐎠 𐏐 𐎠𐎲𐎡𐎹 𐏐 𐎠𐎺𐎶 𐏐
#    : p-s-a-v : k-a-r : h-ru-u-v : h-mi-i-ç-i-y : a-b-v : h-c-a : k-b-u-ji-i-y-a : a-b-i-y : a-v-m :
#    : pasāva : kāra : haruva : hamiçiya : abava : hacā : Kabūjiyā : abiy : avam :
#
# Line: 41    [𐎠]𐏁𐎡𐎹𐎺 𐏐 𐎢𐎫𐎠 𐏐 𐎱𐎠𐎼𐎿 𐏐 𐎢𐎫𐎠 𐏐 𐎶𐎠𐎭 𐏐 𐎢𐎫𐎠 𐏐 𐎠𐎴𐎡𐎹𐎠 𐏐 𐎭𐏃𐎹𐎠𐎺 𐏐 𐎧𐏁𐏂𐎶 𐏐 𐏃𐎢𐎺
#    [a]-š-i-y-v : u-t-a : p-a-r-s : u-t-a : m-a-d : u-t-a : a-n-i-y-a : d-h-y-a-v : x-š-ç-m : h-u-v
#    ašiyava : utā : Pārsa : utā : Māda : utā : aniyā : dahyāva : xšaçam : hauv
#
# Line: 42    𐏐 𐎠𐎥𐎼𐎲𐎠𐎹𐎫𐎠 𐏐 𐎥𐎼𐎶𐎱𐎭𐏃𐎹 𐏐 𐎶𐎠𐏃𐎹𐎠 𐏐 𐏒𐏒𐏒𐏒𐏑 𐏐 𐎼𐎢𐎨𐎲𐎡𐏁 𐏐 𐎰𐎣𐎫𐎠 𐏐 𐎠𐏃 𐏐 𐎠𐎺𐎰𐎠 𐏐 𐎧𐏁/𐏂𐎶
#    : a-g-r-b-a-y-t-a : g-r-m-p-d-h-y : m-a-h-y-a : 2-2-2-2-1 : r-u-c-b-i-š : ϑ-k-t-a : a-h : a-v-ϑ-a : x-š-/ç-m
#    : agarbāyatā : Garmapadahya : māhyā : 9 : raucabiš : ϑakatā : āha : avaϑā : xšaçam
#
# Line: 43    𐏐 𐎠𐎥𐎼𐎲𐎠𐎹𐎫𐎠 𐏐 𐎱𐎿𐎠𐎺 𐏐 𐎣𐎲𐎢𐎪𐎡𐎹 𐏐 𐎢𐎺𐎠𐎶𐎼𐏁𐎡𐎹𐎢𐏁 𐏐 𐎠𐎶𐎼𐎡𐎹𐎫𐎠 !! 𐏐 𐎰𐎠𐎫𐎡𐎹
#    : a-g-r-b-a-y-t-a : p-s-a-v : k-b-u-ji-i-y : u-v-a-m-r-š-i-y-u-š : a-m-r-i-y-t-a !! : ϑ-a-t-i-y
#    : agarbāyatā : pasāva : Kabūjiya : uvāmaršiyuš : amariyatā !! : ϑātiy
#
# Line: 44    𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎠𐎡𐎫 𐏐 𐎧𐏁𐏂𐎶 𐏐 𐎫𐎹 𐏐 𐎥𐎢𐎶𐎠𐎫 𐏐 𐏃𐎹 𐏐 𐎶𐎦𐎢𐏁 𐏐 𐎠𐎮𐎡𐎴/𐎠
#    : d-a-r-y-v-u-š : x-š-a-y-ϑ-i-y : a-i-t : x-š-ç-m : t-y : g-u-m-a-t : h-y : m-gu-u-š : a-di-i-n-/a
#    : Dārayavauš : xšāyaϑiya : aita : xšaçam : tya : Gaumāta : hya : maguš : adīnā
#
# Line: 45    𐏐 𐎣𐎲𐎢𐎪𐎡𐎹𐎶 𐏐 𐎠𐎡𐎫 𐏐 𐎧𐏁𐏂𐎶 𐏐 𐏃𐎨𐎠 𐏐 𐎱𐎽𐎢𐎻𐎡𐎹𐎫 𐏐 𐎠𐎶𐎠𐎧𐎶 𐏐 𐎫𐎢𐎶𐎠𐎹𐎠 𐏐 𐎠/𐏃
#    : k-b-u-ji-i-y-m : a-i-t : x-š-ç-m : h-c-a : p-ru-u-vi-i-y-t : a-m-a-x-m : t-u-m-a-y-a : a-/h
#    : Kabūjiyam : aita : xšaçam : hacā : paruviyata : amāxam : taumāyā : āha
#
# Line: 46    𐏐 𐎱𐎿𐎠𐎺 𐏐 𐎥𐎢𐎶𐎠𐎫 𐏐 𐏃𐎹 𐏐 𐎶𐎦𐎢𐏁 𐏐 𐎠𐎮𐎡𐎴𐎠 𐏐 𐎣𐎲𐎢𐎪𐎡𐎹𐎶 𐏐 𐎢𐎫𐎠 𐏐 𐎱𐎠𐎼𐎿𐎶 𐏐 𐎢𐎫𐎠
#    : p-s-a-v : g-u-m-a-t : h-y : m-gu-u-š : a-di-i-n-a : k-b-u-ji-i-y-m : u-t-a : p-a-r-s-m : u-t-a
#    : pasāva : Gaumāta : hya : maguš : adīnā : Kabūjiyam : utā : Pārsam : utā
#
# Line: 47    𐏐 𐎶𐎠𐎭𐎶 𐏐 𐎢𐎫𐎠 𐏐 𐎠𐎴𐎡𐎹𐎠 𐏐 𐎭𐏃𐎹𐎠𐎺 𐏐 𐏃𐎢𐎺 𐏐 𐎠𐎹𐎿𐎫𐎠 𐏐 𐎢𐎺𐎠𐎡𐎱𐏁𐎡𐎹𐎶 𐏐 𐎠𐎤𐎢𐎫𐎠 𐏐 𐏃𐎢/𐎺
#    : m-a-d-m : u-t-a : a-n-i-y-a : d-h-y-a-v : h-u-v : a-y-s-t-a : u-v-a-i-p-š-i-y-m : a-ku-u-t-a : h-u-/v
#    : Mādam : utā : aniyā : dahyāva : hauv : āyasatā : uvāpašiyam : akutā : hauv
#
# Line: 48    𐏐 𐎧𐏁𐎠𐎹𐎰𐎡𐎹 𐏐 𐎠𐎲𐎺 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎴𐎡𐎹 𐏐 𐎠𐏃 𐏐 𐎶𐎼𐎫𐎡𐎹 𐏐
#    : x-š-a-y-ϑ-i-y : a-b-v !! : ϑ-a-t-i-y : d-a-r-y-v-u-š : x-š-a-y-ϑ-i-y : n-i-y : a-h : m-r-t-i-y :
#    : xšāyaϑiya : abava !! : ϑātiy : Dārayavauš : xšāyaϑiya : naiy : āha : martiya :
#
# Line: 49    𐎴𐎡𐎹 𐏐 𐎱𐎠𐎼𐎿 𐏐 𐎴𐎡𐎹 𐏐 𐎶𐎠𐎭 𐏐 𐎴𐎡𐎹 𐏐 𐎠𐎶𐎠𐎧𐎶 𐏐 𐎫𐎢𐎶𐎠𐎹𐎠 𐏐 𐎣𐏁𐎨𐎡𐎹 𐏐 𐏃𐎹 𐏐 𐎠𐎺𐎶 𐏐 𐎥𐎢/𐎶𐎠𐎫𐎶
#    n-i-y : p-a-r-s : n-i-y : m-a-d : n-i-y : a-m-a-x-m : t-u-m-a-y-a : k-š-c-i-y : h-y : a-v-m : g-u-/m-a-t-m
#    naiy : Pārsa : naiy : Māda : naiy : amāxam : taumāyā : kašciy : hya : avam : Gaumātam
#
# Line: 50    𐏐 𐎫𐎹𐎶 𐏐 𐎶𐎦𐎢𐎶 𐏐 𐎧𐏁𐏂𐎶 𐏐 𐎮𐎡𐎫𐎶 𐏐 𐎨𐎧𐎼𐎡𐎹𐎠 𐏐 𐎣𐎠𐎼𐏁𐎡𐎶 𐏐 𐏃𐎨𐎠 𐏐 𐎭𐎼𐏁𐎶 𐏐 𐎠/𐎫𐎼𐎿
#    : t-y-m : m-gu-u-m : x-š-ç-m : di-i-t-m : c-x-r-i-y-a : k-a-r-š-i-m : h-c-a : d-r-š-m : a-/t-r-s
#    : tyam : magum : xšaçam : dītam : caxriyā : kārašim : hacā : daršam : atarsa
#
# Line: 51    𐏐 𐎣𐎠𐎼𐎶 𐏐 𐎺𐎿𐎡𐎹 𐏐 𐎠𐎺𐎠𐎩𐎴𐎡𐎹𐎠 𐏐 𐏃𐎹 𐏐 𐎱𐎼𐎴𐎶 𐏐 𐎲𐎼𐎮𐎡𐎹𐎶 𐏐 𐎠𐎭𐎠𐎴𐎠 𐏐 𐎠𐎺𐏃𐎹𐎼/𐎠𐎮𐎡𐎹
#    : k-a-r-m : v-s-i-y : a-v-a-j-n-i-y-a : h-y : p-r-n-m : b-r-di-i-y-m : a-d-a-n-a : a-v-h-y-r-/a-di-i-y
#    : kāram : vasiy : avājaniyā : hya : paranam : Bardiyam : adānā : avahyarādiy
#
# Line: 52    𐏐 𐎣𐎠𐎼𐎶 𐏐 𐎠𐎺𐎠𐎩𐎴𐎡𐎹𐎠 𐏐 𐎶𐎠𐎫𐎹𐎶𐎠𐎶 𐏐 𐎧𐏁𐎴𐎠𐎿𐎠𐎫𐎡𐎹 𐏐 𐎫𐎹 𐏐 𐎠𐎭𐎶 𐏐 𐎴𐎡𐎹 𐏐 𐎲𐎼𐎮/𐎡𐎹
#    : k-a-r-m : a-v-a-j-n-i-y-a : m-a-t-y-m-a-m : x-š-n-a-s-a-t-i-y : t-y : a-d-m : n-i-y : b-r-di-/i-y
#    : kāram : avājaniyā : mātyamām : xšnāsātiy : tya : adam : naiy : Bardiya
#
# Line: 53    𐏐 𐎠𐎷𐎡𐎹 𐏐 𐏃𐎹 𐏐 𐎤𐎢𐎼𐎢𐏁 𐏐 𐎱𐎢𐏂 𐏐 𐎣𐏁𐎨𐎡𐎹 𐏐 𐎴𐎡𐎹 𐏐 𐎠𐎭𐎼𐏁𐎴𐎢𐏁 𐏐 𐎨𐎡𐏁𐎨𐎡𐎹 𐏐 𐎰𐎿𐎫𐎴/𐎡𐎹
#    : a-mi-i-y : h-y : ku-u-r-u-š : p-u-ç : k-š-c-i-y : n-i-y : a-d-r-š-n-u-š : c-i-š-c-i-y : ϑ-s-t-n-/i-y
#    : amiy : hya : Kūrauš : puça : kašciy : naiy : adaršnauš : cišciy : ϑastanaiy
#
# Line: 54    𐏐 𐎱𐎼𐎡𐎹 𐏐 𐎥𐎢𐎶𐎠𐎫𐎶 𐏐 𐎫𐎹𐎶 𐏐 𐎶𐎦𐎢𐎶 𐏐 𐎹𐎠𐎫𐎠 𐏐 𐎠𐎭𐎶 𐏐 𐎠𐎼𐎿𐎶 𐏐 𐎱𐎿𐎠𐎺 𐏐 𐎠𐎭𐎶 𐏐 𐎠𐎢𐎼/𐎶𐏀<𐎭>𐎠𐎶
#    : p-r-i-y : g-u-m-a-t-m : t-y-m : m-gu-u-m : y-a-t-a : a-d-m : a-r-s-m : p-s-a-v : a-d-m : a-u-r-/m-z-<d>-a-m
#    : pariy : Gaumātam : tyam : magum : yātā : adam : arasam : pasāva : adam : Auramaz<d>ām
#
# Line: 55    𐏐 𐎱𐎫𐎡𐎹𐎠𐎺𐏃𐎹𐎡𐎹 𐏐 𐎠𐎢𐎼𐎶𐏀𐎭𐎠𐎶𐎡𐎹 𐏐 𐎢𐎱𐎿𐎫𐎠𐎶 𐏐 𐎠𐎲𐎼 𐏐 𐎲𐎠𐎥𐎹𐎠𐎭𐎡𐏁 𐏐
#    : p-t-i-y-a-v-h-y-i-y : a-u-r-m-z-d-a-m-i-y : u-p-s-t-a-m : a-b-r : b-a-g-y-a-d-i-š :
#    : patiyāvahyaiy : Auramazdāmaiy : upastām : abara : Bāgayādaiš :
#
# Line: 56    𐎶𐎠𐏃𐎹𐎠 𐏐 𐏓 𐏐 𐎼𐎢𐎨𐎲𐎡𐏁 𐏐 𐎰𐎣𐎫𐎠 𐏐 𐎠𐏃 𐏐 𐎠𐎺𐎰𐎠 𐏐 𐎠𐎭𐎶 𐏐 𐏃𐎭𐎠 𐏐 𐎣𐎶𐎴𐎡𐎲𐎡𐏁 𐏐 𐎶𐎼𐎫𐎡𐎹𐎡𐎲𐎡/𐏁
#    m-a-h-y-a : 10 : r-u-c-b-i-š : ϑ-k-t-a : a-h : a-v-ϑ-a : a-d-m : h-d-a : k-m-n-i-b-i-š : m-r-t-i-y-i-b-i-/š
#    māhyā : 10 : raucabiš : ϑakatā : āha : avaϑā : adam : hadā : kamnaibiš : martiyaibiš
#
# Line: 57    𐏐 𐎠𐎺𐎶 𐏐 𐎥𐎢𐎶𐎠𐎫𐎶 𐏐 𐎫𐎹𐎶 𐏐 𐎶𐎦𐎢𐎶 𐏐 𐎠𐎺𐎠𐎩𐎴𐎶 𐏐 𐎢𐎫𐎠 𐏐 𐎫𐎹𐎡𐏁𐎡𐎹 𐏐 𐎳𐎼𐎫𐎶𐎠 𐏐 𐎶𐎼/𐎫𐎡𐎹𐎠
#    : a-v-m : g-u-m-a-t-m : t-y-m : m-gu-u-m : a-v-a-j-n-m : u-t-a : t-y-i-š-i-y : f-r-t-m-a : m-r-/t-i-y-a
#    : avam : Gaumātam : tyam : magum : avājanam : utā : tyaišaiy : fratamā : martiyā
#
# Line: 58    𐏐 𐎠𐎵𐎢𐏁𐎡𐎹𐎠 𐏐 𐎠𐏃𐎫𐎠 𐏐 𐎿𐎡𐎣<𐎹>𐎢𐎺𐎫𐎡𐏁 𐏐 𐎴𐎠𐎶𐎠 𐏐 𐎮𐎡𐎭𐎠 𐏐 𐎴𐎡𐎿𐎠𐎹 𐏐 𐎴𐎠/𐎶𐎠
#    : a-nu-u-š-i-y-a : a-h-t-a : s-i-k-<y>-u-v-t-i-š : n-a-m-a : di-i-d-a : n-i-s-a-y : n-a-/m-a
#    : anušiyā : āhatā : Sikayauvatiš : nāmā : didā : Nisāya : nāmā
#
# Line: 59    𐏐 𐎭𐏃𐎹𐎠𐎢𐏁 𐏐 𐎶𐎠𐎭𐎡𐎹 𐏐 𐎠𐎺𐎭𐏁𐎡𐎶 𐏐 𐎠𐎺𐎠𐎩𐎴𐎶 𐏐 𐎧𐏁𐏂𐎶𐏁𐎡𐎶 𐏐 𐎠𐎭𐎶 𐏐 𐎠𐎮𐎡𐎴𐎶 𐏐 𐎺/𐏁𐎴𐎠
#    : d-h-y-a-u-š : m-a-d-i-y : a-v-d-š-i-m : a-v-a-j-n-m : x-š-ç-m-š-i-m : a-d-m : a-di-i-n-m : v-/š-n-a
#    : dahyāuš : Mādaiy : avadašim : avājanam : xšaçamšim : adam : adīnam : vašnā
#
# Line: 60    𐏐 𐎠𐎢𐎼𐎶𐏀𐎭𐎠𐏃 𐏐 𐎠𐎭𐎶 𐏐 𐎧𐏁𐎠𐎹𐎰𐎡𐎹 𐏐 𐎠𐎲𐎺𐎶 𐏐 𐎠𐎢𐎼𐎶𐏀𐎭𐎠 𐏐 𐎧𐏁𐏂𐎶 𐏐 𐎶𐎴𐎠 𐏐 𐎳𐎼/𐎠𐎲𐎼
#    : a-u-r-m-z-d-a-h : a-d-m : x-š-a-y-ϑ-i-y : a-b-v-m : a-u-r-m-z-d-a : x-š-ç-m : m-n-a : f-r-/a-b-r
#    : Auramazdāha : adam : xšāyaϑiya : abavam : Auramazdā : xšaçam : manā : frābara
#
# Line: 61    !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎧𐏁𐏂𐎶 𐏐 𐎫𐎹 𐏐 𐏃𐎨𐎠 𐏐 𐎠𐎶𐎠𐎧𐎶 𐏐 𐎫/𐎢𐎶𐎠𐎹𐎠
#    !! : ϑ-a-t-i-y : d-a-r-y-v-u-š : x-š-a-y-ϑ-i-y : x-š-ç-m : t-y : h-c-a : a-m-a-x-m : t-/u-m-a-y-a
#    !! : ϑātiy : Dārayavauš : xšāyaϑiya : xšaçam : tya : hacā : amāxam : taumāyā
#
# Line: 62    𐏐 𐎱𐎼𐎠𐎲𐎼𐎫𐎶 𐏐 𐎠𐏃 𐏐 𐎠𐎺 𐏐 𐎠𐎭𐎶 𐏐 𐎱𐎫𐎡𐎱𐎭𐎶 𐏐 𐎠𐎤𐎢𐎴𐎺𐎶 𐏐 𐎠𐎭𐎶𐏁𐎡𐎶 𐏐 𐎥𐎠𐎰/𐎺𐎠
#    : p-r-a-b-r-t-m : a-h : a-v : a-d-m : p-t-i-p-d-m : a-ku-u-n-v-m : a-d-m-š-i-m : g-a-ϑ-/v-a
#    : parābartam : āha : ava : adam : patipadam : akunavam : adamšim : gāϑavā
#
# Line: 63    𐏐 𐎠𐎺𐎠𐎿𐎫𐎠𐎹𐎶 𐏐 𐎹𐎰𐎠 𐏐 𐎱𐎽𐎢𐎺𐎶𐎨𐎡𐎹 𐏐 𐎠𐎺𐎰𐎠 𐏐 𐎠𐎭𐎶 𐏐 𐎠𐎤𐎢𐎴𐎺𐎶 𐏐 𐎠𐎹𐎭𐎴/𐎠
#    : a-v-a-s-t-a-y-m : y-ϑ-a : p-ru-u-v-m-c-i-y : a-v-ϑ-a : a-d-m : a-ku-u-n-v-m : a-y-d-n-/a
#    : avāstāyam : yaϑā : paruvamciy : avaϑā : adam : akunavam : āyadanā
#
# Line: 64    𐏐 𐎫𐎹𐎠 𐏐 𐎥𐎢𐎶𐎠𐎫 𐏐 𐏃𐎹 𐏐 𐎶𐎦𐎢𐏁 𐏐 𐎻𐎡𐎹𐎣 𐏐 𐎠𐎭𐎶 𐏐 𐎴𐎡𐎹𐏂𐎠𐎼𐎹𐎶 𐏐 𐎣𐎠𐎼𐏃𐎹𐎠 𐏐 𐎠𐎲𐎡/𐎨𐎼𐎡𐏁
#    : t-y-a : g-u-m-a-t : h-y : m-gu-u-š : vi-i-y-k : a-d-m : n-i-y-ç-a-r-y-m : k-a-r-h-y-a : a-b-i-/c-r-i-š
#    : tyā : Gaumāta : hya : maguš : viyaka : adam : niyaçārayam : kārahyā : abicariš
#
# Line: 65    𐏐 𐎥𐎡𐎰𐎠𐎶𐎨𐎠 𐏐 𐎶𐎠𐎴𐎡𐎹𐎶𐎨𐎠 𐏐 𐎻𐎰𐎲𐎡𐏁𐎨𐎠 𐏐 𐎫𐎹𐎠𐎮𐎡𐏁 𐏐 𐎥𐎢𐎶𐎠𐎫 𐏐 𐏃[𐎹 𐏐]
#    : g-i-ϑ-a-m-c-a : m-a-n-i-y-m-c-a : vi-ϑ-b-i-š-c-a : t-y-a-di-i-š : g-u-m-a-t : h-[y :]
#    : gaiϑāmcā : māniyamcā : viϑbišcā : tyādiš : Gaumāta : hya :
#
# Line: 66    𐎶𐎦𐎢𐏁 𐏐 𐎠𐎮𐎡𐎴𐎠 𐏐 𐎠𐎭𐎶 𐏐 𐎣𐎠𐎼𐎶 𐏐 𐎥𐎠𐎰𐎺𐎠 𐏐 𐎠𐎺𐎠𐎿𐎫𐎠𐎹𐎶 𐏐 𐎱𐎠𐎼𐎿𐎶(𐎨)𐎠 𐏐 𐎶𐎠𐎭𐎶[𐎨]/𐎠
#    m-gu-u-š : a-di-i-n-a : a-d-m : k-a-r-m : g-a-ϑ-v-a : a-v-a-s-t-a-y-m : p-a-r-s-m-(c)-a : m-a-d-m-[c]-/a
#    maguš : adīnā : adam : kāram : gāϑavā : avāstāyam : Pārsamcā : Mādamcā
#
# Line: 67    𐏐 𐎢𐎫𐎠 𐏐 𐎠𐎴𐎡𐎹𐎠 𐏐 𐎭𐏃𐎹𐎠𐎺 𐏐 𐎹𐎰𐎠 𐏐 𐎱𐎽𐎢𐎺𐎶𐎨𐎡𐎹 𐏐 𐎠𐎺𐎰𐎠 𐏐 𐎠𐎭𐎶 𐏐 𐎫𐎹 𐏐 𐎱𐎼𐎠𐎲[𐎼𐎫]/𐎶
#    : u-t-a : a-n-i-y-a : d-h-y-a-v : y-ϑ-a : p-ru-u-v-m-c-i-y : a-v-ϑ-a : a-d-m : t-y : p-r-a-b-[r-t]-/m
#    : utā : aniyā : dahyāva : yaϑā : paruvamciy : avaϑā : adam : tya : parābartam
#
# Line: 68    𐏐 𐎱𐎫𐎡𐎹𐎠𐎲𐎼𐎶 𐏐 𐎺𐏁𐎴𐎠 𐏐 𐎠𐎢𐎼𐎶𐏀𐎭𐎠𐏃 𐏐 𐎡𐎶 𐏐 𐎠𐎭𐎶 𐏐 𐎠𐎤𐎢𐎴𐎺𐎶 𐏐 𐎠𐎭𐎶 𐏐 𐏃𐎶𐎫𐎧(𐏁)[𐎡𐎹 𐏐]
#    : p-t-i-y-a-b-r-m : v-š-n-a : a-u-r-m-z-d-a-h : i-m : a-d-m : a-ku-u-n-v-m : a-d-m : h-m-t-x-(š)-[i-y :]
#    : patiyābaram : vašnā : Auramazdāha : ima : adam : akunavam : adam : hamataxšaiy :
#
# Line: 69    𐎹𐎠𐎫𐎠 𐏐 𐎻𐎰𐎶 𐏐 𐎫𐎹𐎠𐎶 𐏐 𐎠𐎶𐎠𐎧𐎶 𐏐 𐎥𐎠𐎰𐎺𐎠 𐏐 𐎠𐎺𐎠𐎿𐎫𐎠𐎹𐎶 𐏐 𐎹𐎰𐎠 𐏐 [𐎱𐎽]𐎢𐎺𐎶[𐎨𐎡]𐎹 𐏐
#    y-a-t-a : vi-ϑ-m : t-y-a-m : a-m-a-x-m : g-a-ϑ-v-a : a-v-a-s-t-a-y-m : y-ϑ-a : [p-ru]-u-v-m-[c-i]-y :
#    yātā : viϑam : tyām : amāxam : gāϑavā : avāstāyam : yaϑā : paruvamciy :
#
# Line: 70    𐎠𐎺𐎰𐎠 𐏐 𐎠𐎭𐎶 𐏐 𐏃𐎶𐎫𐎧𐏁𐎡𐎹 𐏐 𐎺𐏁𐎴𐎠 𐏐 𐎠𐎢𐎼𐎶𐏀𐎭𐎠𐏃 𐏐 𐎹𐎰𐎠 𐏐 𐎥𐎢𐎶𐎠𐎫 𐏐 𐏃𐎹 𐏐 𐎶𐎦𐎢/𐏁
#    a-v-ϑ-a : a-d-m : h-m-t-x-š-i-y : v-š-n-a : a-u-r-m-z-d-a-h : y-ϑ-a : g-u-m-a-t : h-y : m-gu-u-/š
#    avaϑā : adam : hamataxšaiy : vašnā : Auramazdāha : yaϑā : Gaumāta : hya : maguš
#
# Line: 71    𐏐 𐎻𐎰𐎶 𐏐 𐎫𐎹𐎠𐎶 𐏐 𐎠𐎶𐎠𐎧𐎶 𐏐 𐎴𐎡𐎹 𐏐 𐎱𐎼𐎠𐎲𐎼 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰/𐎡𐎹
#    : vi-ϑ-m : t-y-a-m : a-m-a-x-m : n-i-y : p-r-a-b-r !! : ϑ-a-t-i-y : d-a-r-y-v-u-š : x-š-a-y-ϑ-/i-y
#    : viϑam : tyām : amāxam : naiy : parābara !! : ϑātiy : Dārayavauš : xšāyaϑiya
#
# Line: 72    𐏐 𐎡𐎶 𐏐 𐎫𐎹 𐏐 𐎠𐎭𐎶 𐏐 𐎠𐎤𐎢𐎴𐎺𐎶 𐏐 𐎱𐎿𐎠𐎺 𐏐 𐎹𐎰𐎠 𐏐 𐎧𐏁𐎠𐎹𐎰𐎡𐎹 𐏐 𐎠𐎲𐎺𐎶 !! 𐏐 𐎰𐎠𐎫𐎡𐎹
#    : i-m : t-y : a-d-m : a-ku-u-n-v-m : p-s-a-v : y-ϑ-a : x-š-a-y-ϑ-i-y : a-b-v-m !! : ϑ-a-t-i-y
#    : ima : tya : adam : akunavam : pasāva : yaϑā : xšāyaϑiya : abavam !! : ϑātiy
#
# Line: 73    𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎹𐎰𐎠 𐏐 𐎠𐎭𐎶 𐏐 𐎥𐎢𐎶𐎠𐎫𐎶 𐏐 𐎫𐎹𐎶 𐏐 𐎶𐎦𐎢𐎶 𐏐 𐎠𐎺𐎠𐎩𐎴𐎶 𐏐 𐎱/𐎿𐎠𐎺
#    : d-a-r-y-v-u-š : x-š-a-y-ϑ-i-y : y-ϑ-a : a-d-m : g-u-m-a-t-m : t-y-m : m-gu-u-m : a-v-a-j-n-m : p-/s-a-v
#    : Dārayavauš : xšāyaϑiya : yaϑā : adam : Gaumātam : tyam : magum : avājanam : pasāva
#
# Line: 74    𐏐 𐏑 𐎶𐎼𐎫𐎡𐎹 𐏐 𐎠𐏂𐎡𐎴 𐏐 𐎴𐎠𐎶 𐏐 𐎢𐎱𐎭𐎼𐎶𐏃𐎹𐎠 𐏐 𐎱𐎢𐏂 𐏐 𐏃𐎢𐎺 𐏐 𐎢𐎭𐎱𐎫[𐎫𐎠 𐏐 𐎢𐎺𐎩𐎡]/𐎹
#    : 1 m-r-t-i-y : a-ç-i-n : n-a-m : u-p-d-r-m-h-y-a : p-u-ç : h-u-v : u-d-p-t-[t-a : u-v-j-i]-/y
#    : 1 martiya : Āçina : nāma : Upadarmahyā : puça : hauv : udapatatā : Ūvjaiy
#
# Line: 75    𐏐 𐎣𐎠𐎼𐏃𐎹𐎠 𐏐 𐎠𐎺𐎰𐎠 𐏐 𐎠𐎰𐏃 𐏐 𐎠𐎭𐎶 𐏐 𐎢𐎺𐎩𐎡𐎹 𐏐 𐎧𐏁𐎠𐎹𐎰𐎡𐎹 𐏐 𐎠𐎷𐎡𐎹 𐏐 𐎱[𐎿𐎠𐎺 𐏐] 𐎢𐎺/𐎪𐎡𐎹𐎠
#    : k-a-r-h-y-a : a-v-ϑ-a : a-ϑ-h : a-d-m : u-v-j-i-y : x-š-a-y-ϑ-i-y : a-mi-i-y : p-[s-a-v :] u-v-/ji-i-y-a
#    : kārahyā : avaϑā : aϑaha : adam : Ūvjaiy : xšāyaϑiya : amiy : pasāva : Ūvjiyā
#
# Line: 76    𐏐 𐏃𐎷𐎡𐏂𐎡𐎹𐎠 𐏐 𐎠𐎲𐎺 𐏐 𐎠𐎲𐎡𐎹 𐏐 𐎠𐎺𐎶 [𐏐 𐎠]𐏂𐎡𐎴𐎶 𐏐 𐎠𐏁𐎡𐎹𐎺 𐏐 𐏃𐎢𐎺 𐏐 𐎧[𐏁𐎠𐎹𐎰𐎡𐎹]
#    : h-mi-i-ç-i-y-a : a-b-v : a-b-i-y : a-v-m [: a]-ç-i-n-m : a-š-i-y-v : h-u-v : x-[š-a-y-ϑ-i-y]
#    : hamiçiyā : abava : abiy : avam : Āçinam : ašiyava : hauv : xšāyaϑiya
#
# Line: 77    𐏐 𐎠𐎲𐎺 𐏐 𐎢𐎺𐎩𐎡𐎹 𐏐 𐎢𐎫𐎠 𐏐 𐏑 𐎶𐎼𐎫𐎡𐎹 𐏐 𐎲𐎠𐎲𐎡𐎽𐎢𐎻𐎡𐎹 𐏐 𐎴𐎮𐎡𐎫𐎲𐎡𐎼 𐏐 𐎴𐎠𐎶 𐏐 𐎠𐎡𐎴[𐎡𐎼]𐏃𐎹/𐎠
#    : a-b-v : u-v-j-i-y : u-t-a : 1 m-r-t-i-y : b-a-b-i-ru-u-vi-i-y : n-di-i-t-b-i-r : n-a-m : a-i-n-[i-r]-h-y-/a
#    : abava : Ūvjaiy : utā : 1 martiya : Bābiruviya : Naditabaira : nāma : Ainairahyā
#
# Line: 78    𐏐 𐎱𐎢𐏂 𐏐 𐏃𐎢𐎺 𐏐 𐎢𐎭𐎱𐎫𐎫𐎠 𐏐 𐎲𐎠𐎲𐎡𐎼𐎢𐎺 𐏐 𐎣𐎠𐎼𐎶 𐏐 𐎠𐎺𐎰𐎠 𐏐 𐎠𐎯𐎢𐎽𐎢𐎪𐎡𐎹 𐏐 𐎠𐎭𐎶 𐏐 𐎴𐎲/𐎢𐎤𐎭𐎼𐎨𐎼
#    : p-u-ç : h-u-v : u-d-p-t-t-a : b-a-b-i-r-u-v : k-a-r-m : a-v-ϑ-a : a-du-u-ru-u-ji-i-y : a-d-m : n-b-/u-ku-d-r-c-r
#    : puça : hauv : udapatatā : Bābarauv : kāram : avaϑā : adurujiya : adam : Nabukudracara
#
# Line: 79    𐏐 𐎠𐎷𐎡𐎹 𐏐 𐏃𐎹 𐏐 𐎴𐎲𐎢𐎴𐎡𐎫𐏃𐎹𐎠 𐏐 𐎱𐎢𐏂 𐏐 𐎱𐎿𐎠𐎺 𐏐 𐎣𐎠𐎼 𐏐 𐏃𐎹 𐏐 𐎲𐎠𐎲𐎡𐎽𐎢𐎻𐎡𐎹
#    : a-mi-i-y : h-y : n-b-u-n-i-t-h-y-a : p-u-ç : p-s-a-v : k-a-r : h-y : b-a-b-i-ru-u-vi-i-y
#    : amiy : hya : Nabunaitahyā : puça : pasāva : kāra : hya : Bābiruviya
#
# Line: 80    𐏐 𐏃𐎽𐎢𐎺 𐏐 𐎠𐎲𐎡𐎹 𐏐 𐎠𐎺𐎶 𐏐 𐎴𐎮𐎡𐎫𐎲𐎡𐎼𐎶 𐏐 𐎠𐏁𐎡𐎹𐎺 𐏐 𐎲𐎠𐎲𐎡𐎽𐎢𐏁 𐏐 𐏃𐎷𐎡𐏂𐎡𐎹 𐏐 𐎠𐎲𐎺 𐏐 𐎧/𐏁𐏂𐎶
#    : h-ru-u-v : a-b-i-y : a-v-m : n-di-i-t-b-i-r-m : a-š-i-y-v : b-a-b-i-ru-u-š : h-mi-i-ç-i-y : a-b-v : x-/š-ç-m
#    : haruva : abiy : avam : Naditabairam : ašiyava : Bābirauš : hamiçiya : abava : xšaçam
#
# Line: 81    𐏐 𐎫𐎹 𐏐 𐎲𐎠𐎲𐎡𐎼𐎢𐎺 𐏐 𐏃𐎢𐎺 𐏐 𐎠𐎥𐎼𐎲𐎠𐎹𐎫𐎠 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹/𐎰𐎡𐎹
#    : t-y : b-a-b-i-r-u-v : h-u-v : a-g-r-b-a-y-t-a !! : ϑ-a-t-i-y : d-a-r-y-v-u-š : x-š-a-y-/ϑ-i-y
#    : tya : Bābarauv : hauv : agarbāyatā !! : ϑātiy : Dārayavauš : xšāyaϑiya
#
# Line: 82    𐏐 𐎱𐎿𐎠𐎺 𐏐 𐎠𐎭𐎶 𐏐 𐎳𐎼𐎠𐎡𐏁𐎹𐎶 𐏐 𐎢𐎺𐎩𐎶 𐏐 𐏃𐎢𐎺 𐏐 𐎠𐏂[𐎡]𐎴 𐏐 𐎲𐎿𐎫 𐏐 𐎠𐎴𐎹𐎫𐎠 𐏐 𐎠[𐎲𐎡𐎹 𐏐 𐎶]𐎠/𐎶
#    : p-s-a-v : a-d-m : f-r-a-i-š-y-m : u-v-j-m : h-u-v : a-ç-[i]-n : b-s-t : a-n-y-t-a : a-[b-i-y : m]-a-/m
#    : pasāva : adam : frāišayam : Ūvjam : hauv : Āçina : basta : anayatā : abiy : mām
#
# Line: 83    𐏐 𐎠𐎭𐎶𐏁𐎡𐎶 𐏐 𐎠𐎺𐎠𐎩𐎴𐎶 !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧𐏁𐎠𐎹𐎰𐎡𐎹 𐏐 𐎱𐎿𐎠𐎺 𐏐 𐎠𐎭𐎶 𐏐 𐎲𐎠/𐎲𐎡𐎽𐎢𐎶
#    : a-d-m-š-i-m : a-v-a-j-n-m !! : ϑ-a-t-i-y : d-a-r-y-v-u-š : x-š-a-y-ϑ-i-y : p-s-a-v : a-d-m : b-a-/b-i-ru-u-m
#    : adamšim : avājanam !! : ϑātiy : Dārayavauš : xšāyaϑiya : pasāva : adam : Bābirum
#
# Line: 84    𐏐 𐎠𐏁𐎡𐎹𐎺𐎶 𐏐 𐎠𐎲𐎡𐎹 𐏐 𐎠𐎺𐎶 𐏐 𐎴𐎮𐎡𐎫𐎲𐎡𐎼𐎶 𐏐 𐏃𐎹 𐏐 𐎴𐎲𐎢𐎤𐎭𐎼𐎨𐎼 𐏐 𐎠𐎥[𐎢𐎲𐎫]𐎠
#    : a-š-i-y-v-m : a-b-i-y : a-v-m : n-di-i-t-b-i-r-m : h-y : n-b-u-ku-d-r-c-r : a-g-[u-b-t]-a
#    : ašiyavam : abiy : avam : Naditabairam : hya : Nabukudracara : agaubatā
#
# Line: 85    𐏐 𐎣𐎠𐎼 𐏐 𐏃𐎹 𐏐 𐎴𐎮𐎡𐎫𐎲𐎡𐎼𐏃𐎹𐎠 𐏐 𐎫𐎡𐎥𐎼𐎠𐎶 𐏐 𐎠𐎭𐎠𐎼𐎹 𐏐 𐎠𐎺𐎭𐎠 𐏐 𐎠𐎡𐏁𐎫𐎫𐎠 𐏐 𐎢𐎫𐎠 𐏐
#    : k-a-r : h-y : n-di-i-t-b-i-r-h-y-a : t-i-g-r-a-m : a-d-a-r-y : a-v-d-a : a-i-š-t-t-a : u-t-a :
#    : kāra : hya : Naditabairahyā : Tigrām : adāraya : avadā : aištatā : utā :
#
# Line: 86    𐎠𐎲𐎡𐏁 𐏐 𐎴𐎠𐎻𐎡𐎹𐎠 𐏐 𐎠𐏃 𐏐 𐎱𐎿𐎠𐎺 𐏐 𐎠𐎭𐎶 𐏐 𐎣𐎠𐎼𐎶 𐏐 𐎶𐏁𐎣𐎠𐎢𐎺𐎠 𐏐 𐎠𐎺𐎠𐎣𐎴𐎶 𐏐 𐎠𐎴𐎡𐎹𐎶𐏐 𐎢𐏁/𐎲𐎠𐎼𐎡𐎶
#    a-b-i-š : n-a-vi-i-y-a : a-h : p-s-a-v : a-d-m : k-a-r-m : m-š-k-a-u-v-a : a-v-a-k-n-m : a-n-i-y-m: u-š-/b-a-r-i-m
#    abiš : nāviyā : āha : pasāva : adam : kāram : maškāuvā : avākanam : aniyam ušabārim
#
# Line: 87    𐏐 𐎠𐎤𐎢𐎴𐎺𐎶 𐏐 𐎠𐎴𐎡𐎹𐏃𐎹𐎠 𐏐 𐎠𐎿𐎶 𐏐 𐎳𐎼𐎠𐎴𐎹𐎶 𐏐 𐎠𐎢𐎼(𐎶𐏀)𐎭𐎠𐎶𐎡𐎹 𐏐 𐎢𐎱𐎿(𐎫)𐎠𐎶
#    : a-ku-u-n-v-m : a-n-i-y-h-y-a : a-s-m : f-r-a-n-y-m : a-u-r-(m-z)-d-a-m-i-y : u-p-s-(t)-a-m
#    : akunavam : aniyahyā : asam : frānayam : Auramazdāmaiy : upastām
#
# Line: 88    𐏐 𐎠𐎲𐎼 𐏐 𐎺𐏁𐎴𐎠 𐏐 𐎠𐎢𐎼𐎶𐏀𐎭𐎠𐏃 𐏐 𐎫𐎡𐎥𐎼𐎠𐎶 𐏐 𐎻𐎡𐎹𐎫𐎼𐎹𐎠𐎶𐎠 [𐏐 𐎠]𐎺𐎭𐎠 𐏐 𐎠𐎺𐎶 𐏐 𐎣𐎠𐎼𐎶 𐏐
#    : a-b-r : v-š-n-a : a-u-r-m-z-d-a-h : t-i-g-r-a-m : vi-i-y-t-r-y-a-m-a [: a]-v-d-a : a-v-m : k-a-r-m :
#    : abara : vašnā : Auramazdāha : Tigrām : viyatarayāmā : avadā : avam : kāram :
#
# Line: 89    𐎫𐎹𐎶 𐏐 𐎴𐎮𐎡𐎫𐎲𐎡𐎼𐏃𐎹𐎠 𐏐 𐎠𐎭𐎶 𐏐 𐎠𐎩𐎴𐎶 𐏐 𐎺𐎿𐎡𐎹 𐏐 𐎠𐏂[𐎡]𐎹𐎠𐎮𐎡𐎹[𐏃𐎹 𐏐] 𐎶𐎠𐏃𐎹𐎠 𐏐 𐏔𐏒𐏒𐏒 𐏐 𐎼𐎢/𐎨𐎲𐎡𐏁
#    t-y-m : n-di-i-t-b-i-r-h-y-a : a-d-m : a-j-n-m : v-s-i-y : a-ç-[i]-y-a-di-i-y-[h-y :] m-a-h-y-a : 20-2-2-2 : r-u-/c-b-i-š
#    tyam : Naditabairahyā : adam : ajanam : vasiy : Āçiyādiyahya : māhyā : 26 : raucabiš
#
# Line: 90    𐏐 𐎰𐎣𐎫𐎠 𐏐 𐎠𐏃 𐏐 𐎠[𐎺]𐎰𐎠 𐏐 𐏃𐎶𐎼𐎴𐎶 𐏐 𐎠𐎤𐎢𐎶(𐎠) !! 𐏐 𐎰𐎠𐎫𐎡𐎹 𐏐 𐎭𐎠𐎼𐎹𐎺𐎢𐏁 𐏐 𐎧/𐏁𐎠𐎹𐎰𐎡𐎹
#    : ϑ-k-t-a : a-h : a-[v]-ϑ-a : h-m-r-n-m : a-ku-u-m-(a) !! : ϑ-a-t-i-y : d-a-r-y-v-u-š : x-/š-a-y-ϑ-i-y
#    : ϑakatā : āha : avaϑā : hamaranam : akumā !! : ϑātiy : Dārayavauš : xšāyaϑiya
#
# Line: 91    𐏐 𐎱𐎿𐎠𐎺 𐏐 𐎠[𐎭]𐎶 𐏐 𐎲𐎠𐎲𐎡𐎽𐎢𐎶 𐏐 𐎠𐏁𐎡𐎹𐎺𐎶 𐏐 𐎠𐎰𐎡𐎹 𐏐 𐎲𐎠𐎲𐎡𐎽𐎢[𐎶 𐏐 𐎹𐎰𐎠 𐏐 𐎴𐎡](𐎹 𐏐 𐎢)𐎱/𐎠𐎹𐎶
#    : p-s-a-v : a-[d]-m : b-a-b-i-ru-u-m : a-š-i-y-v-m : a-ϑ-i-y : b-a-b-i-ru-u-[m : y-ϑ-a : n-i]-(y : u)-p-/a-y-m
#    : pasāva : adam : Bābirum : ašiyavam : aϑiy : Bābirum : yaϑā : naiy : upāyam
#
# Line: 92    𐏐 𐏀𐎠𐏀𐎠𐎴 𐏐 𐎴𐎠𐎶 𐏐 𐎺𐎼𐎭𐎴𐎶 𐏐 𐎠𐎵𐎢𐎺 𐏐 𐎢𐎳𐎼𐎠𐎬𐎢𐎺𐎠 𐏐 𐎠𐎺𐎭𐎠 [𐏐 𐏃𐎢𐎺 𐏐 𐎴]𐎮𐎡𐎫/𐎲𐎡𐎼
#    : z-a-z-a-n : n-a-m : v-r-d-n-m : a-nu-u-v : u-f-r-a-tu-u-v-a : a-v-d-a [: h-u-v : n]-di-i-t-/b-i-r
#    : Zāzāna : nāma : vardanam : anuv : Ufrātuvā : avadā : hauv : Naditabaira
#
# Line: 93    𐏐 𐏃𐎹 𐏐 𐎴𐎲𐎢𐎤𐎭𐎼𐎨𐎼 𐏐 𐎠𐎥𐎢𐎲𐎫𐎠 𐏐 𐎠𐎡𐏁 𐏐 𐏃𐎭𐎠 𐏐 𐎣𐎠𐎼𐎠 𐏐 𐎱𐎫𐎡𐏁 𐏐 [𐎶𐎠𐎶 𐏐 𐏃𐎶𐎼𐎴]𐎶 𐏐
#    : h-y : n-b-u-ku-d-r-c-r : a-g-u-b-t-a : a-i-š : h-d-a : k-a-r-a : p-t-i-š : [m-a-m : h-m-r-n]-m :
#    : hya : Nabukudracara : agaubatā : āiš : hadā : kārā : patiš : mām : hamaranam :
#
# Line: 94    𐎨𐎼𐎫𐎴𐎡𐎹 𐏐 𐎱𐎿𐎠𐎺 𐏐 𐏃𐎶(𐎼𐎴)𐎶 𐏐 𐎠𐎤𐎢𐎶𐎠 𐏐 𐎠𐎢𐎼𐎶𐏀𐎭𐎠𐎶𐎡𐎹 𐏐 𐎢𐎱𐎿𐎫𐎠𐎶 𐏐 𐎠𐎲𐎼 [𐏐 𐎺𐏁𐎴𐎠 𐏐 𐎠𐎢𐎼]𐎶/𐏀𐎭𐎠𐏃
#    c-r-t-n-i-y : p-s-a-v : h-m-(r-n)-m : a-ku-u-m-a : a-u-r-m-z-d-a-m-i-y : u-p-s-t-a-m : a-b-r [: v-š-n-a : a-u-r]-m-/z-d-a-h
#    cartanaiy : pasāva : hamaranam : akumā : Auramazdāmaiy : upastām : abara : vašnā : Auramazdāha
#
# Line: 95    𐏐 𐎣𐎠𐎼𐎶 𐏐 𐎫𐎹𐎶 𐏐 𐎴𐎮𐎡𐎫𐎲𐎡𐎼𐏃𐎹𐎠 𐏐 𐎠𐎭𐎶 𐏐 𐎠𐎩𐎴𐎶 𐏐 𐎺𐎿𐎡𐎹 𐏐 𐎠𐎴𐎡𐎹 𐏐 𐎠𐎱𐎡(𐎹)𐎠 𐏐 [𐎠]𐏃[𐎹𐎫]𐎠 [𐏐] 𐎠/𐎱𐎡𐏁𐎡𐎶
#    : k-a-r-m : t-y-m : n-di-i-t-b-i-r-h-y-a : a-d-m : a-j-n-m : v-s-i-y : a-n-i-y : a-p-i-(y)-a : [a]-h-[y-t]-a [:] a-/p-i-š-i-m
#    : kāram : tyam : Naditabairahyā : adam : ajanam : vasiy : aniya : āpiyā : āhyatā : apišim
#
# Line: 96    𐏐 𐎱𐎼𐎠𐎲𐎼 𐏐 𐎠𐎴𐎠𐎶𐎣𐏃𐎹 𐏐 𐎶𐎠𐏃𐎹𐎠 𐏐 𐏒 𐏐 𐎼𐎢𐎨𐎲𐎡𐏁 𐏐 𐎰𐎣𐎫𐎠 𐏐 𐎠𐏃 𐏐 𐎠𐎺𐎰𐎠 𐏐 𐏃𐎶[𐎼𐎴𐎶 𐏐 𐎠](𐎤)𐎢𐎶𐎠
#    : p-r-a-b-r : a-n-a-m-k-h-y : m-a-h-y-a : 2 : r-u-c-b-i-š : ϑ-k-t-a : a-h : a-v-ϑ-a : h-m-[r-n-m : a]-(ku)-u-m-a
#    : parābara : Anāmakahya : māhyā : 2 : raucabiš : ϑakatā : āha : avaϑā : hamaranam : akumā

# Partial translation (from the German by Jost Gippert)
#
#     http://titus.uni-frankfurt.de/didact/idg/iran/apers/apersbs.htm
#
# I am Dārayavauš, Great King, King of Kings,
# King of Persia, King of countries, son of Vištāspa,
# Grandson of R̥šāma, Achaemenian.  So speaks
# Dārayavauš the King: "My father is Vištāspa; Vištāspa's father is R̥šāma;
# R̥šāma's father is Ariyārāmna; Ariyārāmna's father (is Čišpiš); Čišpiš's
# father is Haxāmaniš."  So speaks Dārayavauš the King: "This is why
# we are called 'Achæmenids'. - From the beginning we have been noble.
# From the beginning, our race has been kings."  So speaks
# Dārayavauš the King: "Eight from my race have been
# Kings; I am the ninth. Nine (in all), we are all still
# Kings."  So speaks Dārayavauš the King: "By the will of Aura Mazdā
# I am king, (for) Aura Mazdā bestowed power upon me."  So speaks
# Dārayavauš the King: "These are the countries that came under me by the will of
# Aura Mazdā (and) whose king I became: Persia, Elam, Babylon, Assyria,
# Arabia, Egypt, the (countries) by the sea, Sardis, Ionia, [Media], Armenia, Cap(padocia)"
#

# Detailed credits
#
# The Bisitun Inscriptions of Darius the Great, 
# London 1991 
# entered by 
# S. Gindro, S. Scarlata, P. Widmer (Zürich) 
# under the direction of G.E. Dunkel; 
# additions and improvements by G. Keydana (Münster) and J. Gippert (Frankfurt); 
# addition of the transcriptional text and conversion of the cuneiform script into Unicode by A. Sarhadi and M. Esnaashari (Shiraz); 
# TITUS version by 
# J. Gippert, J. Martínez García and M. Esnaashari, 
# with photographs by V. Jung (2001) and A. Sarhadi (2011), 
# Frankfurt a/M, 1997 / 28.2.1998 / 22.6.1998 / 1.6.2000 / 11.6.2011 
